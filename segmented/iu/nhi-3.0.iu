ᐊᐃᑉᐱᖅ, ᒫᑦᓯ 14, 2017
ᖁᑉᐱᕐᓂᓖᑦ 4131ᒥᒃ 4200ᒧᑦ
ᑐᒃᓯᐊᕐᓂᕐᒧᑦ ᒪᑐᐃᖅᑕᐅᓂᖓ 4131
ᐊᖓᔪᖅᑳᑦ ᐅᖃᐅᓯᖏᑦ 4131
ᒪᓕᒐᓕᐅᖅᑏᑦ ᐅᖃᐅᓯᖏᑦ 4136
ᑭᐅᔾᔪᑎᑦ ᐅᖃᐅᓯᒃᑯᑦ ᐊᐱᖅᑯᑕᐅᓚᐅᖅᑐᓄᑦ 4142
ᐅᖃᐅᓯᒃᑯᑦ ᐊᐱᖅᑯᑎᑦ 4143
ᑎᑎᖅᑲᒃᑯᑦ ᐊᐱᖅᑯᑏᑦ 4163
ᓴᖅᑭᑕᐅᓂᖏᑦ ᑎᑎᖅᑲᐃᑦ 4166
ᓯᕗᓪᓕᖅᐹᒥᒃ ᐅᖃᓕᒫᖅᑕᐅᓂᖏᑦ ᒪᓕᒐᒃᓴᐃᑦ 4168
ᐊᐃᑉᐹᓂᒃ ᐅᖃᓕᒫᖅᑕᐅᓂᖏᑦ ᒪᓕᒐᒃᓴᐃᑦ 4168
ᑲᑎᒪᔨᕋᓛᑦ ᑲᑎᒪᑐᐃᓐᓇᖅᑎᓪᓗᒋᑦ ᐃᓱᒪᒃᓴᖅᓯᐅᖅᑕᐅᓂᖏᑦ ᒪᓕᒐᒃᓴᐃᑦ ᐊᓯᖏᓪᓗ 4169
ᑲᑎᒪᔨᕋᓛᑦ ᑲᑎᒪᑐᐃᓐᓇᓚᐅᖅᑎᓪᓗᒋᑦ ᐅᓂᒃᑳᖓᑦ 4195
ᐱᔪᓐᓇᐅᑎᑎᒎᖅᑐᖅ 4195
ᐱᖓᔪᐊᓐᓂᒃ ᐅᖃᓕᒫᖅᑕᐅᓂᖏᑦ ᒪᓕᒐᒃᓴᐃᑦ 4197
ᐊᖏᖅᑕᐅᓂᖏᑦ ᒪᓕᒐᒃᓴᐃᑦ 4198
ᐊᐃᑉᐱᖅ, ᒫᑦᓯ 14, 2017 4131
285 - 4(3): ᓄᑖᖅ ᐊᐅᓚᐅᑎᖃᕐᕕᒃ ᕿᑭᖅᑕᕐᔪᐊᒧᑦ (ᒪᐃᒃ) 4131
286 - 4(3): ᓰᐲᓰᒃᑯᑦ “ᑲᓇᑕ ᐊᑦᑕᓇᖅᑕᐃᓕᑎᑕᐅᓕ” ᑕᕐᕈᔮᓕᐊᖅ (ᐲᑕᓴᓐ) 4132
287 - 4(3): ᑭᐅᔾᔪᑎᒃ ᒪᓕᒐᒃᓴᖅ 37 ᐊᐃᑉᐹᓂᒃ ᐅᖃᓕᒫᖅᑕᐅᓂᖓᓂᒃ (ᖁᐊᓴ) 4132
288 - 4(3): ᐃᑭᑦᑐᖃᑦᑕᐃᓕᓂᕐᒧ ᐱᓕᕆᔭᐅᔪᐃᑦ (ᓴᕕᑲᑖᖅ) 4133
289 - 4(3): ᐃᓄᐃᑦ ᐅᖃᐅᓯᖏᓐᓂᒃ ᑕᐃᒎᓯᓕᐅᖅᑏᑦ ᐃᓄᒃᑐᑦ ᐅᖃᐅᓯᓕᕆᓂᕐᒧᑦ ᑲᑎᒪᓂᖓᑦ (ᖁᒃᓱᒃ) 4134
290 - 4(3): ᓄᓇᓕᓐᓂ ᐱᕙᓪᓕᐊᔪᓕᕆᓂᕐᒧᑦ ᑲᑎᒪᑲᑕᓐᓂᐅᔪᑦ (ᐃᐊᓪ-ᑲᓇᔪᖅ) 4134
291 - 4(3): ᐱᓕᕆᖃᑎᖃᕐᓂᖅ ᐊᕉᕋ ᓯᓚᑦᑐᖅᓴᕐᕕᒻᒥᒃ ᓄᓇᐅᑉ ᐃᑭᐊᖓᓂ ᐅᔭᕋᕐᓂᐊᕐᓂᕐᒧᑦ ᐃᓕᓐᓂᐊᕐᓂᕐᒥᒃ (ᖁᐊᓴ) 4135
535 - 4(3): ᑐᓴᒐᒃᓴᖅ ᐱᖅᑯᓯᓕᕆᕝᕕᒻᒥ ᐱᓕᕆᐊᖑᓚᐅᖅᑐᓂᒃ (ᕿᔪᒃᑖᖅ) 4136
536 - 4(3): ᕿᓚᕝᕙᖅ, ᔨᓴ (ᐅᑲᓕᖅ) 4136
537 - 4(3): ᒐᕙᒪᒃᑯᑦ ᐸᕐᓇᐃᓂᕐᒧᑦ ᑐᑦᑕᕐᕕᖓ ᓄᓇᕗᒻᒥ ᐃᓄᑐᖃᕐᓄᑦ (ᐊᕐᓇᒃᑲᖅ) 4137
538 - 4(3): ᑲᓇᑕ 150-ᓂᒃ ᐅᑭᐅᓂᒃ ᓇᓪᓕᐅᑎᑎᓪᓗᒍ ᐃᖅᑲᐃᑎᑦᑎᔾᔪᑏᑦ (ᓴᒻᒧᖅᑐᖅ, ᑖ) 4138
539 - 4(3): ᑭᕙᓪᓕᕐᒥ ᓇᒻᒥᓂᖃᖅᑐᐃᑦ ᑲᑐᔾᔨᖃᑎᒌᖓᑦ ᑲᑎᒪᓂᖓᑦ (ᒥᑭᓐᖑᐊᖅ) 4139
540 - 4(3): ᓄᓇᕗᒻᒥ ᕿᒧᑦᑎᓕᐅᑎᔪᑦ 2017 - ᐸᖓᒡᒍᔾᔨᓂᖅ (ᓲᔪᖅ) 4139
541 - 4(3): ᑐᓴᒐᒃᓴᖅ ᐃᓕᓐᓂᐊᕕᓐᓂ ᐱᓕᕆᔭᐅᔪᓂᒃ ᑭᓐᖓᕐᓂ (ᔪᐊᓇᓯ) 4140
542 - 4(3): ᑐᓴᒐᒃᓴᖅ ᐸᓐᓂᖅᑑᒥ ᐃᖃᓗᒐᓱᓐᓂᐅᔪᒥᒃ (ᒪᐃᒃ) 4141
543 - 4(3): ᐃᓄᒃᓯᐅᑎᓂᒃ ᓂᕿᑖᕐᕕᒃ ᐃᒡᓗᓕᖕᒥ (ᖁᐊᓴ) 4141
544 - 4(3): ᖁᔭᓕᓂᖅ ᐃᓚᔮᕆᔭᒥᓂᒃ (Hᐃᒃᔅ) 4142
ᑭᐅᔾᔪᑎᒃ ᐅᖃᐅᓯᒃᑯᑦ ᐊᐱᖅᑯᑎᒧᑦ 673 - 4(3): ᐊᕙᑎᒥᒃ ᖃᐅᔨᓴᐃᓂᖏᑦ ᓄᓇᕗᒻᒥ ᐊᕙᑎᓕᕆᔨᒃᑯᑦ (ᐃᐊᓪ-ᑲᓇᔪᖅ) 4142
699 - 4(3): ᑲᓇᑕᐅᑉ ᐃᑦᑐᒃᑯᕕᖓᓂᒃ ᐊᓯᓐᖑᐃᓂᖅ (ᐅᑲᓕᖅ) 4143
700 - 4(3): ᒥᖅᑯᓕᓐᓂᒃ ᓂᐅᕕᐊᒃᓴᖃᕆᐊᖅᑐᕐᕕᒃ (ᕿᔪᒃᑖᖅ) 4145
701 - 4(3): ᓯᕗᓪᓕᐅᔾᔭᐅᓂᐊᖅᑐᑦ ᒐᕙᒪᒃᑯᑦ ᓄᖅᑲᓚᐅᓐᖏᓐᓂᖏᓐᓂ (ᐊᕐᓇᒃᑲᖅ) 4146
702 - 4(3): ᐃᓕᓐᓂᐊᕐᕕᐅᓂᐊᖅᑐᐃᑦ ᑰᒑᕐᕈᒻᒥ ᖃᓄᐃᓕᖓᓂᖏᑦ (ᕿᓐᖑᖅ) 4149
703 - 4(3): ᐃᓄᐃᑦ ᐅᖃᐅᓯᖓ ᓴᐳᒻᒥᔭᐅᓂᖓ ᒪᑭᒋᐊᖅᑎᑕᐅᓂᖓᓗ (ᔪᐊᓇᓯ) 4150
704 - 4(3): ᐃᑲᔫᑎᑦ ᐸᐃᕆᕕᓐᓂ ᐃᓂᒃᓴᖃᒃᑲᓐᓂᖁᓪᓗᒍ ᖃᒪᓂᑦᑐᐊᕐᒥ (ᒥᑭᓐᖑᐊᖅ) 4151
705 - 4(3): ᐱᓕᕆᕝᕕᓐᓂ ᐃᖅᑲᓇᐃᔮᒃᓴᐃᑦ (ᐃᓄᒃ) 4153
706 - 4(3): ᑐᓴᒐᒃᓴᖅ ᐱᓕᕆᐊᖑᓂᐊᖅᑐᑦ ᐅᓪᓗᖅᓯᐅᑎᖓᓂᒃ ᓄᓕᐊᔪᒃ ᐅᒥᐊᕐᔪᐊᒧᑦ (ᕋᒻᐴᑦ) 4154
707 - 4(3): ᓄᓇᕘᑉ ᑐᖁᖓᔪᓕᕆᔨᖓᑕ ᐊᑐᓕᖁᔭᓕᐊᖏᑦ (ᐅᑲᓕᖅ) 4156
708 - 4(3): ᐊᖏᖃᑎᒌᒍᑕᐅᓂᖏᑦ ᓇᓪᓕᐅᒃᑯᒫᖃᓐᖏᑦᑐᓄᑦ ᐋᓐᓂᐊᖅᑐᓕᕆᓂᕐᒧᑦ ᐃᑲᔫᑎᑦ (ᐊᕐᓇᒃᑲᖅ) 4157
709 - 4(3): ᐃᓄᑐᖃᒃᑯᕕᑦᑕᖃᒃᑲᓐᓂᕆᐊᖃᕐᓂᖓ ᓄᓇᕗᒥ (ᕿᓐᖑᖅ) 4159
710 - 4(3): ᐊᖅᑯᑎᓂ ᐳᔪᓕᕆᓂᕐᒧᑦ ᐱᒋᐊᖅᑎᑕᐃᑦ (ᒥᑭᓐᖑᐊᖅ) 4161
022 - 4(3): ᐊᕐᕌᒍᑕᒫᑦ ᐅᖅᓱᐊᓗᑦᑖᕈᑕᐅᔪᑦ ᓄᓇᕗᑦ ᒐᕙᒪᒃᑯᖓᓐᓄᑦ ᐊᒻᒪᓗ ᐅᖅᓱᐅᓗᖃᕐᕕᓐᓄᑦ ᑳᓐᑐᕌᑦ (ᒥᑭᓐᖑᐊᖅ) 4163
023 - 4(3): ᓯᕗᒧᐊᖅᓯᖃᑦᑕᕐᓂᕐᒧᑦ ᐋᖅᑭᒃᑕᐅᔪᐃᑦ ᐃᓕᓐᓂᐊᖅᑐᓕᕆᓂᕐᒧᑦ ᒪᓕᒐᐅᑉ ᑎᑎᕋᖅᓯᒪᓂᖓ 15 ᐊᑖᒍᑦ (ᐃᓄᒃ) 4163
024 - 4(3): ᐃᖅᑲᓇᐃᔭᖅᑐᓕᕆᓂᕐᒧᑦ ᐊᑐᐊᒐᕐᒧᑦ ᑎᓕᐅᕈᑎᒃ 206 ᒥᐊᓂᕆᔭᐅᓂᖓ: ᐃᓚᐃᓐᓈᖅᑐᒥᒃ ᑲᒪᖃᑦᑕᕐᓂᖅ (ᐅᑲᓕᖅ) 4164
025 - 4(3): ᐱᓪᓗᐊᑕᓂᒃ ᑮᓇᐅᔭᖃᖅᑎᑦᑎᓂᕐᒧᑦ ᐃᑲᔫᑎᑦ (ᐋᖁᐊᖅ) 4165
026 - 4(3): ᖃᓄᐃᓕᖓᓂᖓ ᓯᐊᒻᒪᖅᑎᕆᓂᖅ ᓄᓇᓕᓐᓄᑦ (ᐃᓄᒃ) 4165
295 - 4(3): ᑎᑎᖅᑲᒃ ᑕᐃᕕᑦ ᔪᐊᓇᓯᒧᑦ, ᐃᒃᓯᕙᐅᑕᖅ ᑲᑎᒪᔨᕋᓛᓄᑦ ᒐᕙᒪᒃᑯᑦ ᒥᒃᓴᐅᓯᔭᖅᓯᒪᔭᖏᓐᓄᑦ ᐊᐅᓚᓂᖏᓐᓄᓪᓗ ᐱᔾᔪᑎᒋᓗᒍ ᐋᖅᑭᒋᐊᕆᓂᖅ 2017-2020 ᐊᐅᓚᓂᕐᒧᑦ ᐸᕐᓇᐅᑎᐅᑉ ᐃᓗᓕᖏᓐᓂᒃ (ᑕᑉᑐᓇ) 4166
296 - 4(3): ᐅᓂᒃᑳᖅ ᐱᔾᔪᑎᓕᒃ ᐃᑲᔫᓯᐊᑦ ᐊᑭᓕᖅᑕᐅᔪᑦ ᒥᓂᔅᑕᓄᑦ ᐱᔪᓂᒃ ᒥᓂᔅᑕᓄᑦ ᐃᑲᔫᓯᐊᕐᓂᕐᒧᑦ ᐊᑐᐊᒐᕐᓂᒃ ᑮᓇᐅᔭᓕᕆᓐᓇᐅᑉ ᐊᕐᕌᒍᒧᑦ ᐃᓱᓕᑦᑐᖅ ᒫᑦᓯ 31, 2016 (ᑕᑉᑐᓇ) 4166
297 - 4(3): ᑎᑎᖅᑲᒃ ᐊᒡᓃᑯ ᐄᒍᓪ ᐅᔭᕋᕐᓂᐊᖅᑎᓄᑦ ᐱᔾᔪᑎᓕᒃ ᐳᔪᐊᕿᓂᕐᒧᑦ ᑖᒃᓰᔭᐅᑕᐅᒐᔭᖅᑐᖅ (ᑕᑉᑐᓇ) 4166
298 - 4(3): ᐅᖅᓱᐊᓗᓐᓄᑦ ᑖᒃᓰᔭᕐᓂᕐᒧᑦ ᐅᑎᖅᑎᒐᒃᓴᓂᒃ ᓇᐃᓈᖅᓯᒪᔪᑦ ᐅᓂᒃᑳᑦ 2014-15-ᒧᑦ ᐊᒻᒪᓗ 2015-16-ᒧᑦ (ᐲᑕᓴᓐ) 4166
299 - 4(3): ᒪᓕᒐᓕᕆᔨᒃᑯᑦ 2016-ᒥ ᒥᑭᓂᖅᐹᒥᒃ ᑮᓇᐅᔾᔭᒃᓵᖑᔪᓐᓇᖅᑐᓄᑦ ᐊᕐᕌᒍᑕᒫᖅᓯᐅᑦ ᐅᓂᒃᑳᖓᑦ (ᐲᑕᓴᓐ) 4166
300 - 4(3): ᓄᓇᕗᒥ ᐱᕋᔭᑦᑕᒥᓂᕐᓄᑦ ᐱᔨᑦᑎᕋᖅᑎᒃᑯᑦ ᐊᕐᕌᒍᑕᒫᑦ ᐅᓂᒃᑳᖓ 2015-16 ᓄᓇᓕᓐᓂ ᒪᓕᒐᓕᕆᔨᒃᑯᓐᓂᑦ (ᐲᑕᓴᓐ) 4166
301 - 4(3): ᓄᓇᕗᒥ ᑭᒃᑯᑐᐃᓐᓇᐃᑦ ᐱᔪᓐᓇᐅᑎᖏᓐᓂᒃ ᑭᓪᓕᓯᓂᐊᖅᑏᑦ 2015-16 ᐊᕐᕌᒍᑕᒫᖅᓯᐅᑦ ᐅᓂᒃᑳᖓ (ᐲᑕᓴᓐ) 4167
302 - 4(3): ᓄᓇᕗᒥ ᐱᕋᔭᑦᑕᐃᓕᒪᑎᑦᑎᓂᕐᒧᑦ ᐅᐸᓗᖓᐃᔭᐅᑎ ᒫᑦᓯ 2017 (ᐲᑕᓴᓐ) 4167
303 - 4(3): ᐅᖃᐅᓯᓕᕆᓂᒻᒧᑦ ᒥᓂᔅᑕᐅᑉ ᐊᕐᕌᒍᑕᒫᖅᓯᐅᑦ ᐅᓂᒃᑳᖓ 2012-13 (ᖁᒃᓱᒃ) 4167
304 - 4(3): ᐅᖃᐅᓯᓕᕆᓂᒻᒧᑦ ᒥᓂᔅᑕᐅᑉ ᐊᕐᕌᒍᑕᒫᖅᓯᐅᑦ ᐅᓂᒃᑳᖓ 2013-14 (ᖁᒃᓱᒃ) 4167
305 - 4(3): ᓄᓇᕗᒥ ᐃᒡᓗᓕᕆᔨᔾᔪᐊᒃᑯᑦ ᑳᓐᑐᕌᒃᓯᒪᔭᖏᓄᑦ ᓂᐅᕕᖅᓯᒪᔭᖏᓐᓄᓪᓗ ᐅᓂᒃᑳᖓ ᒫᑦᓯ 31, 2016 (ᖁᒃᓱᒃ) 4167
306 - 4(3): ᐃᓕᓐᓂᐊᖅᑐᓕᕆᔨᒃᑯᑦ 2014-15-ᒥ ᐊᕐᕌᒍᑕᒫᖅᓯᐅᑦ ᐅᓂᒃᑳᖓ (ᖁᐊᓴ) 4167
307 - 4(3): ᐃᓄᐃᑦ ᐅᖃᐅᓯᖏᑦ ᐊᓯᐅᔨᔭᐅᓂᖏᓐᓄᑦ ᓄᓇᕗᒥ: ᖃᐅᔨᓴᖅᑕᐅᓯᒪᔪᑦ, ᓇᓚᐅᑦᑖᖅᑕᐅᓯᒪᔪᑦ, ᐊᒻᒪᓗ ᐊᑐᓕᖁᔭᓕᐊᖑᓯᒪᔪᑦ (ᔪᐊᓇᓯ) 4168
308 - 4(3): ᐊᔾᔨᓕᐊᒥᓃᑦ ᖃᔭᓕᕆᓂᕐᒥᒃ ᐃᒡᓗᓕᒑᕐᔪᒻᒥ (ᓴᒻᒧᖅᑐᖅ, ᑖ) 4168
309 - 4(3): ᐅᖃᖅᑎᐅᑉ ᐱᖁᔭᑎᒍᑦ ᓴᖅᑭᑦᑕᕆᐊᓕᖁᑎᖏᑦ (ᐅᖃᖅᑎ) 4168
046 - 4(3): ᐃᓚᒋᐊᖅᑕᐅᓂᖓ ᐊᐱᖅᓱᕐᓇᐅᔪᖅ (ᒥᑭᓐᖑᐊᖅ) 4159
016 - 4(3): ᒪᓕᒐᒃᓴᖅ 38, ᓄᓇᕗᒻᒥ ᓇᒻᒥᓂᖃᖅᑐᓂᒃ ᐃᑲᔫᑎᒥᒃ ᐊᑐᓕᖅᑎᑦᑎᓂᕐᒧᑦ ᒪᓕᒐᖅ, ᑎᑎᕋᖅᓯᒪᓂᖓ 1 ᐋᖅᑭᒋᐊᖅᑕᐅᓂᖓ (ᐃᐊᓪ-ᑲᓇᔪᖅ) 4188
ᒪᓕᒐᒃᓴᖅ 39 - ᐊᔾᔨᒌᓐᖏᑦᑐᑦ ᒪᓕᒐᐃᑦ ᐋᖅᑭᒋᐊᖅᑕᐅᓂᖏᓐᓄᑦ ᒪᓕᒐᖅ, 2017 - ᓯᕗᓪᓕᖅᐹᒥᒃ ᐅᖃᓕᒫᖅᑕᐅᓂᖓ 4168
ᒪᓕᒐᒃᓴᖅ 39 - ᐊᔾᔨᒌᓐᖏᑦᑐᑦ ᒪᓕᒐᐃᑦ ᐋᖅᑭᒋᐊᖅᑕᐅᓂᖏᓐᓄᑦ ᒪᓕᒐᖅ, 2017 - ᐊᐃᑉᐹᓂᒃ ᐅᖃᓕᒫᖅᑕᐅᓂᖓ 4169
ᒪᓕᒐᒃᓴᖅ 26 - ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒍ ᐃᓄᓕᕆᓂᕐᒧᑦ ᒪᓕᒐᖅ - ᑲᑎᒪᔨᕋᓛᓂᑦ ᐃᓱᒪᒃᓴᖅᓯᐅᖅᑕᐅᓂᖓ 4169
ᒪᓕᒐᒃᓴᖅ 28 - ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒍ ᒪᓕᒐᐃᑦ ᐱᔾᔪᑎᓖᑦ ᐊᑐᐊᖅᑕᐅᔭᕆᐊᓕᓐᓂᒃ ᐊᔾᔨᒌᓕᖓᑎᑕᐅᔪᓂᓪᓗ - ᑲᑎᒪᔨᕋᓛᓂᑦ ᐃᓱᒪᒃᓴᖅᓯᐅᖅᑕᐅᓂᖓ 4175
ᒪᓕᒐᒃᓴᖅ 30 - ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒍ ᐃᑯᐊᓪᓚᑦᑕᐃᓕᑎᑦᑎᓂᕐᒧᑦ ᒪᓕᒐᖅ - ᑲᑎᒪᔨᕋᓛᓂᑦ ᐃᓱᒪᒃᓴᖅᓯᐅᖅᑕᐅᓂᖓ 4181
ᒪᓕᒐᒃᓴᖅ 38 - ᓄᓇᕗᒻᒥ ᓇᒻᒥᓂᖃᖅᑐᓂᒃ ᐃᑲᔫᑎᒥᒃ ᐊᑐᓕᖅᑎᑦᑎᓂᕐᒧᑦ ᒪᓕᒐᖅ - ᑲᑎᒪᔨᕋᓛᓂᑦ ᐃᓱᒪᒃᓴᖅᓯᐅᖅᑕᐅᓂᖓ 4185
ᒪᓕᒐᒃᓴᖅ 41 - ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒋᑦ ᐃᓚᖏᑦ ᒪᓕᒐᐃᑦ ᐱᔾᔪᑎᖃᖅᑐᑦ ᐊᕐᕌᒍᑕᒫᑦ ᐅᓂᒃᑳᓕᐊᓂᒃ ᐅᖃᖅᑎᒧᐊᖅᑕᐅᕙᑦᑐᑦ - ᑲᑎᒪᔨᕋᓛᓂᑦ ᐃᓱᒪᒃᓴᖅᓯᐅᖅᑕᐅᓂᖓ 4191
ᒪᓕᒐᒃᓴᖅ 43 - ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒍ ᒪᓕᒐᓕᐅᕐᕕᒻᒧᑦ ᐊᒻᒪᓗ ᒥᓂᔅᑕᐃᑦ ᑲᑎᒪᔨᖏᓐᓄᑦ ᒪᓕᒐᖅ - ᑲᑎᒪᔨᕋᓛᓂᑦ ᐃᓱᒪᒃᓴᖅᓯᐅᖅᑕᐅᓂᖓ 4193
ᒪᓕᒐᒃᓴᖅ 26 - ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒍ ᐃᓄᓕᕆᓂᕐᒧᑦ ᒪᓕᒐᖅ - ᐱᖓᔪᐊᓐᓂᒃ ᐅᖃᓕᒫᖅᑕᐅᓂᖓ 4197
ᒪᓕᒐᒃᓴᖅ 28 - ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒍ ᒪᓕᒐᐃᑦ ᐱᔾᔪᑎᓖᑦ ᐊᑐᐊᖅᑕᐅᔭᕆᐊᓕᓐᓂᒃ ᐊᔾᔨᒌᓕᖓᑎᑕᐅᔪᓂᓪᓗ - ᐱᖓᔪᐊᓐᓂᒃ ᐅᖃᓕᒫᖅᑕᐅᓂᖓ 4197
ᒪᓕᒐᒃᓴᖅ 30 - ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒍ ᐃᑯᐊᓪᓚᑦᑕᐃᓕᑎᑦᑎᓂᕐᒧᑦ ᒪᓕᒐᖅ - ᐱᖓᔪᐊᓐᓂᒃ ᐅᖃᓕᒫᖅᑕᐅᓂᖓ 4197
ᒪᓕᒐᒃᓴᖅ 38 - ᓄᓇᕗᒻᒥ ᓇᒻᒥᓂᖃᖅᑐᓂᒃ ᐃᑲᔫᑎᒥᒃ ᐊᑐᓕᖅᑎᑦᑎᓂᕐᒧᑦ ᒪᓕᒐᖅ - ᐱᖓᔪᐊᓐᓂᒃ ᐅᖃᓕᒫᖅᑕᐅᓂᖓ 4198
ᒪᓕᒐᒃᓴᖅ 41 - ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒋᑦ ᐃᓚᖏᑦ ᒪᓕᒐᐃᑦ ᐱᔾᔪᑎᖃᖅᑐᑦ ᐊᕐᕌᒍᑕᒫᑦ ᐅᓂᒃᑳᓕᐊᓂᒃ ᐅᖃᖅᑎᒧᐊᖅᑕᐅᕙᑦᑐᑦ - ᐱᖓᔪᐊᓐᓂᒃ ᐅᖃᓕᒫᖅᑕᐅᓂᖓ 4198
ᒪᓕᒐᒃᓴᖅ 43 - ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒍ ᒪᓕᒐᓕᐅᕐᕕᒻᒧᑦ ᐊᒻᒪᓗ ᒥᓂᔅᑕᐃᑦ ᑲᑎᒪᔨᖏᓐᓄᑦ ᒪᓕᒐᖅ - ᐱᖓᔪᐊᓐᓂᒃ ᐅᖃᓕᒫᖅᑕᐅᓂᖓ 4198
ᐊᐃᑉᐱᖅ, ᒫᑦᓯ 14, 2017
ᐊᐃᑉᐱᖅ, ᒫᑦᓯ 14, 2017
ᐅᖃᖅᑎ (ᐊᖓᔪᖅᑳᖅ ᖁᓚᐅᑦ): ᑐᒃᓯᐊᕐᓂᒃᑯᑦ ᐅᒃᑯᐃᕈᓐᓇᖅᐱᐅᒃ, ᒥᔅᑐ ᓲᔪᖅ.
ᑲᑎᒪᔾᔪᑎᒃᓴᖅ 2: ᐊᖓᔪᖅᑳᑦ ᐅᖃᐅᓯᖏᑦ  ᐅᖃᖅᑎ: ᐅᓐᓄᒃᓴᒃᑯᑦ ᓄᓇᕘᒥᐅᑕᐅᖃᑎᒃᑲ, ᒪᓕᒐᓕᐅᖅᑏᑦ, ᒥᓂᔅᑕᐃᑦ, ᐊᒻᒪᓗ (ᑐᓵᔨᑎᒍᑦ) ᓯᕗᓕᖅᑎ, (ᑐᓵᔨᑎᒎᕈᓐᓂᖅᑐᖅ) ᑐᓐᖓᓱᑦᑎᐊᕆᑦᑎ.
ᓇᐄᓴᐅᑎᖃᖅᑐᖅ 2, ᒥᓂᔅᑕᐃᑦ ᐅᖃᐅᓯᖏᑦ. (ᑐᓵᔨᑎᒍᑦ) ᒥᓂᔅᑕᕆᔭᐅᔪᖅ ᖁᓪᓕᒃᑯᓐᓄᑦ, ᒥᔅᑕ ᔮᓂ ᒪᐃᒃ.
ᐊᖓᔪᖅᑳᑉ ᐅᖃᐅᓯᖓ 285 - 4(3): ᓄᑖᖅ ᐊᐅᓚᐅᑎᖃᕐᕕᒃ ᕿᑭᖅᑕᕐᔪᐊᒧᑦ (ᒪᐃᒃ)
ᐅᓐᓄᓴᒃᑯᑦ ᓄᓇᕘᒥᐅᑦ ᓄᓇᖅᑲᑎᒃᑲᓗ. ᓄᑖᖅ ᐊᐅᓚᐅᑎᖃᕐᕕᒃ ᕿᑭᖅᑕᕐᔪᐊᒥ.
ᐅᖃᖅᑏ, ᓯᑏᕝᕙᐅᓚᐅᖅᑐᒥ ᖁᓪᓕᒃᑯᑦ ᖃᐅᒪᔪᓕᕆᔨᒃᑯᑦ ᐱᔭᕇᖅᓯᓚᐅᖅᓯᒪᒻᒪᑕ ᓴᓇᓂᖓᓂᒃ ᐊᒻᒪᓗ ᖃᐅᔨᓴᖅᑕᐅᓂᖓᓂᒃ ᓄᑖᒥᒃ ᐊᐅᓚᑎᖃᕐᕕᒻᒥᒃ ᑕᐃᑲᓂ ᑕᓗᕐᔪᐊᒥ.
ᑕᐃᒪ ᐅᓪᓗᒥ ᐊᔅᓲᒍᓱᑉᐳᖓ ᓇᖏᖅᓯᓪᓗᖓ ᓇᓗᓇᐃᖅᓯᔪᒪᓪᓗᖓ ᑖᒃᑯᐊ ᖃᐅᒪᓕᕆᔨᒃᑯᑦ ᑲᔪᓯᕙᓪᓕᐊᖏᓐᓇᕐᖓᑕ ᑕᒪᒃᑯᐊ ᐱᔾᔪᑎᒋᓪᓗᒋᑦ ᐊᑯᓃᖅᑐᒥᒃ ᐸᕐᓇᔅᓯᒪᓂᖏᑦ, ᓴᓇᒋᐊᒃᑲᓐᓂᕈᒪᓂᖏᑦ ᐊᒻᒪᓗ ᓄᑖᓐᖑᖅᑎᕆᓂᖏᑦ ᓄᓇᕗᑉ ᐱᑐᖃᕈᖅᐸᓪᓕᐊᔪᑦ ᓱᓇᒃᑯᑖᖏᑦ. ᑖᔅᓱᒥᖓᓗ ᐱᔭᕇᖅᓯᓂᕐᒥᒃ ᖁᓪᓕᒃᑯᑦ ᑲᒪᒋᓯᒪᔭᖓᓂᒃ ᓄᑖᖑᓂᖅᐹᖅ ᑕᕝᕙᓂ ᐊᐅᓚᐅᑎᖃᕐᕕᒃ ᕿᑭᖅᑕᕐᔪᐊᕐᒥ.
ᑖᓐᓇ ᓄᑖᖅ ᐊᐅᓚᐅᑎᖃᕐᕕᐅᔪᖅ ᐊᐅᓚᑦᑎᐊᖅᓯᒪᕗᖅ ᖃᐅᒪᑎᑦᑎᓪᓗᓂᓗ ᑎᓴᒻᐸ 26-ᒥᓂᑦ ᐊᒻᒪᓗ ᑭᖑᕝᕖᓪᓗᓂ ᑖᔅᓱᒪᓐᖓᑦ ᐱᑐᖃᐅᓂᖅᐹᒥᒃ ᐊᐅᓚᐅᑎᖃᕐᕕᒻᒥ ᓄᓇᕘᑉ ᐃᓗᐊᓂ.
(ᑐᓵᔨᑎᒍᑦ) ᑖᒃᑯᐊ ᐃᑯᒻᒪᖅᑯᑎᖃᖅᑐᓄᑦ ᐱᒻᒪᕆᐊᓗᒻᒪᑕ ᓄᓇᕘᒥᐅᓄᑦ ᕿᑭᖅᑕᕐᔪᐊᕐᒥ ᑕᐃᓐᓇ ᓄᑖᖅ ᐊᐅᓚᐅᑎᖃᕐᕕᐅᔪᖅ ᐃᑯᒻᒪᖅᑯᑎᖃᖃᑦᑕᕐᓂᐊᓕᖅᑐᑦ ᐊᑯᓂᐅᔪᒥᒃ ᐊᕐᕌᒍᓄᑦ ᐊᒡᒋᖅᑐᓄᑦ.
(ᑐᓵᔨᒃᑰᕈᓐᓃᖅᑐᖅ) ᐊᐅᓚᐅᑎᖃᕐᕕᒃ ᓄᑖᖅ ᐊᕙᑎᓕᕆᓂᕐᒥᒃ ᐱᕙᓪᓕᑎᑦᑎᓂᐊᖅᑯᖅ ᐱᔾᔪᑎᒋᓪᓗᒍ ᑕᒪᓐᓇ ᐳᔪᓪᓗᖃᓐᖏᓐᓂᖅᓴᐅᓂᕐᒥᒃ ᐱᑕᖃᕐᓂᖓᓂᒃ ᐊᒻᒪᓗ ᓂᐱᑭᓐᓂᖅᓴᐅᔪᒥᒃ ᐋᖅᑭᑐᖅᑕᐅᓯᒪᔪᑦ.
ᑖᒃᑯᐊ ᓄᑖᑦ ᐊᐅᓚᐅᑏᑦ ᐅᖅᓱᑐᓐᖏᓐᓂᖅᓴᐅᓂᖏᓄᑦ ᐊᒻᒪᓗ ᑕᒪᒃᑯᐊ ᑐᖅᖢᐊᖏᑦ ᐋᓐᓂᐊᕕᒻᒧᑦ ᓈᒻᒪᒋᔭᐅᔪᓂᒃ ᓂᐱᑭᓴᐅᑎᖃᓕᕐᓂᖏᓐᓂᑦ. ᐃᓚᓕᐅᑎᓗᒍ, ᐊᐅᓚᐅᑎᖃᕐᕕᒃ ᓄᑖᖅ ᓴᓇᓯᒪᒋᕗᖅ ᑕᕝᕙᓂ ᐱᕕᔅᓴᖃᑦᑕᐅᑎᒋᓪᓗᓂ ᐃᓚᒋᐊᕈᒫᕐᓂᐊᕐᓂᕐᒧᑦ ᐊᒻᒪᓗ ᐱᕕᔅᓴᖃᖅᑎᑦᑎᓪᓗᓂ ᑕᒪᒃᑯᓂᖓ ᓄᑖᓂᒃ ᖃᐅᔨᒪᔾᔪᑎᐅᒐᔭᖅᑐᓂᒃ ᐅᑯᓂᖓ, ᓯᕿᓂᕐᒨᖅᑐᓂᒃ, ᐊᓄᕆᒨᖅᑐᓂᓪᓘᓐᓃᑦ.
ᐅᖃᖅᑎᑦᑎᔩ, ᖃᐅᒪᓕᕆᔨᒃᑯᑦ ᐊᖏᖅᓯᒪᑦᑎᐊᕐᖓᑕ ᐋᖅᑭᔅᓯᓯᔪᒪᑦᑎᐊᖅᑐᑎᒃ ᓄᓇᕘᒥᐅᓄᑦ ᑖᒃᑯᓄᖓ ᑕᒪᔅᓱᒧᖓ ᓈᒻᒪᑦᑐᒥᒃ ᐊᒻᒪᓗ ᐊᑭᑐᓗᐊᓐᖏᑦᑐᒥᒃ ᖃᐅᒪᔾᔪᑎᒥᒃ ᐊᒻᒪᓗ ᑖᒃᑯᐊ ᕿᓂᕐᓂᖏᓐᓂ ᐱᕕᔅᓴᒥᒃ ᑖᓐᓇ ᓄᓇᕘᑦ ᓴᓗᒪᓂᖅᓴᐅᔪᓂᒃ ᖃᐅᒪᔾᔪᑕᐅᔪᓂᒃ ᐊᒻᒪᓗ ᐊᑭᑭᓐᓂᖅᓴᐅᔪᓐᓇᖅᑐᓂᒃ ᒪᑭᒪᑦᑎᐊᕈᓐᓇᖅᑐᓂᒃ ᓯᕗᓂᕆᔭᑦᑎᓐᓂ.
ᓯᕗᓪᓕᖅᐸᐅᔾᔨᔪᒪᕗᒍᑦ ᓴᓇᒋᐊᕆᓂᕐᒥᒃ ᑕᒪᒃᑯᓂᖓ ᓱᓇᒃᑯᑖᑦᑎᓐᓂᑦ ᖃᐅᒪᓕᕆᔨᒃᑯᑦ ᓱᓇᒃᑯᑖᖏᓐᓂᒃ, ᖃᐅᒪᔾᔪᑎᖃᑦᑎᐊᖁᓪᓗᒋᑦ ᖃᐅᒪᔾᔪᑏᑦ ᑕᑎᒋᔭᔅᓴᐅᑦᑎᐊᖁᓪᓗᒋᑦ ᐊᒻᒪᓗ ᓄᑖᒥᒃ ᒪᑐᐃᖅᓯᔪᓐᓇᕐᓗᑎᒃ ᑕᒪᔅᓱᒧᖓ  ᖃᐅᔨᒪᔾᔪᑎᓕᐅᕆᓂᕐᒧᑦ ᓄᑖᓂᒃ ᑕᕝᕙᓂ ᓄᓇᕘᒥ ᐅᓪᓗᒥ.
ᑖᒃᑯᐊ ᑭᒡᒐᑐᕐᓗᒋᑦ ᖃᐅᒪᓕᕆᔨᒃᑯᑦ ᑕᐃᒪ ᖁᔭᓕᖃᑎᒋᔪᒪᕙᔅᓯ ᓄᓇᓕᖏᓪᓗ ᕿᑭᖅᑕᔪᐊᒥᐅᑦ, ᐃᑲᔪᖅᑐᐃᖏᓐᓇᓚᐅᕐᖓᑕ ᑖᔅᓱᒥᖓ ᓴᓇᔭᐅᕙᓪᓕᐊᑎᓪᓗᒍ ᓄᓇᓕᖏᓂᒃ ᓄᑖᖅ ᐊᐅᓚᐅᑎᖃᕐᕕᒃ.
ᑕᐃᒪ ᓂᕆᐅᒋᔭᖃᑦᑎᐊᖅᑯᖓ ᖁᕕᐊᓲᑎᖃᓚᕐᓂᑦᑎᓂ ᑖᔅᓱᒥᖓ ᐊᐅᓚᐅᑎᖃᕐᕕᐅᔪᒥᒃ ᒪᑐᐃᖅᑕᐅᓂᖓᓂᒃ ᕿᑭᖅᑕᕐᔪᐊᕐᒥᐅᓂᓪᓗ ᐊᓯᖏᓐᓂᓪᓗ ᑕᕝᕙᓂ ᓂᕈᐊᖅᑕᐅᓯᒪᕐᕕᒻᒥ ᕿᑭᖅᑕᕐᔪᐊᒥ. ᒪᑐᐃᖅᑕᐅᓛᕐᓂᖓᓂ ᑕᐃᑲᓂ ᐊᒻᒪᓗ ᓄᓇᓕᓐᓂ ᓂᕆᔪᖃᓛᕐᓂᖓᓂᒃ ᑕᕝᕙᓂ ᒫᔾᔨᐅᑉ ᓄᓐᖑᐊᓂ.
ᒪᓕᒐᓕᕆᓂᕐᒧᑦ ᒥᓂᔅᑑᔪᖅ, ᒥᔅᑐ ᑮᑦ ᐲᑐᓴᓐ.
ᐊᖓᔪᖅᑳᑉ ᐅᖃᐅᓯᖓ 286 - 4(3): ᓰᐲᓰᒃᑯᑦ “ᑲᓇᑕ ᐊᑦᑕᓇᖅᑕᐃᓕᑎᑕᐅᓕ” ᑕᕐᕈᔮᓕᐊᖅ (ᐲᑕᓴᓐ)
ᐊᖓᔪᖅᑳᖅ ᑮᑦ ᐲᑕᓴᓐ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑏ. ᑲᓇᑕ 150-ᓂᒃ ᐅᑭᐅᖃᕐᓂᐊᓕᕐᒪᑦ, ᓯᐱᓰᒃᑯᑦ ᑕᑯᔅᓴᐅᑎᑦᑎᓂᐊᕐᒪᑕ ᑲᓇᑕᐅᑉ ᐊᑦᑕᕐᓇᖏᑦᑐᒦᖁᓪᓗᒍ ᑕᑯᔅᓴᐅᑎᑦᑎᖃᑦᑕᕐᓗᑎᒃ ᑕᕐᕆᔭᒐᔅᓴᓂᒃ, ᑲᓇᑕᒥᐅᑕᐅᓂᖅ ᑕᐃᒃᑯᐊ ᐊᑦᑕᕐᓇᖏᑦᑑᑎᑦᑎᓇᓱᐊᖃᑦᑕᖅᑎᓪᓗᒋᑦ ᑲᓇᑕᒥ.
ᑐᕌᒐᔅᓴᕆᔭᖓ ᑖᒃᑯᐊ ᐅᖃᓪᓚᖃᑎᒌᑉᐸᓪᓕᐊᓕᖁᓪᓗᒋᑦ ᖃᓄᖅ ᑐᑭᖃᕐᒪᖔᑦ ᐊᑦᑕᕐᓇᖏᑦᑐᒥᒃ ᓄᓇᔾᔪᐊᖃᖅᑎᓪᓗᑕ ᐊᓯᔾᔨᖅᐸᓪᓕᐊᔪᖅ ᓱᒃᑲᔪᐋᓘᒐᓗᐊᖅᑎᓪᓗᒍ.
ᓯᑎᐱᕆ 2016-ᖑᑎᓪᓗᒍ ᒪᓕᒐᓕᕆᔨᒃᑯᑦ ᑖᒃᑯᐊ ᐊᔾᔨᓕᐅᕆᖃᑕᐅᓚᐅᕐᒪᑕ 8-ᖑᓪᓗᑎᒃ ᐊᒡᒍᖅᑐᖅᓯᒪᓪᓗᑎᒃ ᓯᐱᓰᒃᑯᑦ ᑕᑯᔅᓴᐅᔪᔅᓴᒃᑯᑦ ᐊᒻᒪ ᐊᓄᓪᓚᒃᓰᕕᓕᐊᖅᖢᑎᒃ ᐊᐅᓚᖃᑕᐅᓪᓗᑎᒃ ᑕᑯᔭᖅᑐᖅᖢᑎᓪᓗ ᑎᒍᔭᐅᖅᑲᔪᓂᒃ ᓄᓇᕘᒥᐅᓂᒃ.
ᑕᕐᕆᔭᒐᔅᓴᐃᑦ ᑖᒃᑯᐊ ᐊᓄᓪᓚᒃᓯᖅᑕᐅᔪᓂᒃ ᑕᕐᕆᔭᓕᐊᕆᔭᐅᓚᐅᖅᑐᑦ ᐊᒻᒪᓗᑦᑕᐅᖅ ᑖᒃᑯᐊ  ᐃᓄᐃᑦ ᐃᓕᖅᑯᓯᖏᓐᓂᒃ ᐃᓕᓐᓂᐊᑎᑕᐅᑎᓪᓗᒋᑦ ᑕᑯᔅᓴᐅᑎᑕᐅᓂᐊᖅᑐᖅ ᓯᕗᒧᐊᑦᑎᐊᖅᑐᒥᓪᓗ ᓄᓇᓕᖏᓐᓄᑦ ᐅᑎᖅᑎᑕᐅᑎᓪᓗᒋᑦ ᑕᑯᔅᓴᐅᑎᑦᑎᓗᑎᒃ.
ᓄᓇᕘᒥᓪᓗ ᑖᓐᓇ ᓴᖅᑭᔮᓛᖅᑐᖅ ᐃᐳᕆ 2017-ᒥ ᓯᐱᓰᒃᑯᑦ ᐅᓐᓄᒃᑯᑦ 9-ᒧᐊᖅᐸᑦ ᑲᓇᓐᓇᐅᑉ ᓯᕿᕐᖑᔭᖅ ᒪᓕᓪᓗᒍ.
ᑕᕝᕙᓃᑦᑐᑦ ᒪᓕᒐᓕᐅᕐᕕᒻᒥ ᐊᒻᒪ ᓄᓇᕘᒥᐅᑕᐃᑦ ᖁᓐᖏᐊᓛᖁᕙᒃᑲ ᑖᒃᑯᓂᖓ ᐊᓄᓪᓚᔅᓰᕕᒻᒥ ᐱᓕᕆᐊᖑᔪᓂᒃ ᐊᒻᒪ ᑎᒍᔭᐅᖅᑲᔪᓄᑦ ᑕᑯᔭᐅᔪᓐᓇᓛᕐᒪᑕ.
ᐃᓕᓐᓂᖃᖅᑐᓕᕆᔨᒃᑯᓐᓄᑦ ᒥᓂᔅᑑᔪᖅ, ᒥᔅᑐ ᐹᓪ ᖁᐊᓴ.
ᐊᖓᔪᖅᑳᑉ ᐅᖃᐅᓯᖓ 287 - 4(3): ᑭᐅᔾᔪᑎᒃ ᒪᓕᒐᒃᓴᖅ 37 ᐊᐃᑉᐹᓂᒃ ᐅᖃᓕᒫᖅᑕᐅᓂᖓᓂᒃ (ᖁᐊᓴ)
ᐊᖓᔪᖅᑳᖅ ᐹᓪ ᖁᐊᓴ: ᖁᔭᓐᓇᒦᒃ, ᐅᖃᖅᑎᑦᑎᔩ. (ᑐᓵᔨᑎᒍᑦ) ᐅᖃᖅᑏ, ᐅᓪᓗᒥ ᓂᑯᕕᑦᑐᖓ ᑭᐅᔪᒪᓪᓗᖓ ᐃᖅᑯᓪᓕᐅᑕᐅᓚᐅᖅᑐᓄᑦ ᓄᓇᕗᑦ ᑐᓐᖓᕕᒃᑯᑦ ᑎᒥᖁᑎᒋᔭᖓᓄᑦ ᑖᓐᓇ ᓴᖅᑭᑕᐅᓚᐅᖅᑎᓪᓗ ᒪᓕᒐᔅᓴᖅ 37, ᐋᖅᑭᒋᐊᕈᑦ ᐃᓕᓐᓂᐊᖅᑐᓕᕆᓂᕐᒧᑦ ᒪᓕᒐᖓᓄᑦ ᐊᒻᒪ ᐃᓄᐃᑦ ᐅᖃᐅᓯᖏ ᓴᐳᒻᔭᐅᔾᔪᑎᖏᓄᑦ ᒪᓕᒐᖓᓄᑦ.
ᐅᖃᖅᑏ, ᒐᕙᒪᒃᑯᑦ ᐊᐅᓚᔾᔭᐃᒋᐊᓪᓚᑦᑖᕋᓱᒻᒪᑕ ᐅᖃᐅᓯᖅ ᐆᒻᒪᖅᑎᑕᐅᒃᑲᓐᓂᕋᓱᓪᓗᓂ ᐊᒻᒪᓗ ᐃᓕᓐᓂᐊᖅᑏᑦ ᐃᓕᓐᓂᐊᖅᑎᑕᐅᓗᑎᒃ.
ᑖᒃᑯᐊ ᐋᖅᑭᒋᐊᕈᑏᑦ ᒪᓕᒐᔅᓴᖅ 37-ᒥ ᑖᒃᑯᐊ ᒪᓕᒃᓯᓯᒪᔪᑦ ᐃᓄᒃᑎᑐᑦ ᐃᓕᓐᓂᐊᖅᑎᑦᑎᖃᑦᑕᖁᓪᓗᒋᑦ ᐅᖃᐅᓯᖅ ᑖᓐᓇ ᐊᑐᓪᓗᒍ ᐅᓄᖏᒃᑲᓗᐊᖅᑎᓪᓗᒋᑦ ᒪᕐᕉᓐᓂᒃ ᐅᖃᓪᓚᒍᓐᓇᖅᑐᑦ ᐃᓕᓴᐃᔨᑦ.
ᐊᔾᔨᒌᒃᑎᑦᑎᓂᖅ ᐱᐅᓯᒋᐊᖅᑎᑦᑎᓂᐊᖅᑐᑦ ᐃᓕᓐᓂᐊᕈᑎᐅᖃᑦᑕᖅᑐᓂᒃ ᐊᒻᒪᓗ ᐃᓕᓐᓂᐊᕈᑎᔅᓴᓂᒃ ᓴᓇᑎᓪᓗᒋᑦ, ᖃᐅᔨᓴᐃᑎᓪᓗᒋᑦ, ᐃᓕᓴᐃᔨᓂᓪᓗ ᐃᓕᓐᓂᐊᖅᑎᑎᓪᓗᒋᑦ.
ᐅᖃᖅᑏ, ᑎᓕᓯᓚᐅᖅᑐᖓ ᓄᓇᕗᒻᒥ ᐃᓕᓴᐃᔨᒃᓴᕈᕐᓂᕐᒧᑦ ᐃᓕᓐᓂᐊᕈᓯᖓ ᕿᒥᕐᕈᓇᒃᑕᐅᖁᓪᓗᒍ ᐅᓄᖅᓯᒋᐊᕐᒪᑕ ᐃᓄᒃᑐᑦ ᐅᖃᓪᓚᖃᑦᑕᖅᑐᑦ ᐊᒻᒪᓗᑦᑕᐅᖅ ᐃᓕᓴᐃᔪᓐᓇᖅᑐᑦ.
ᖄᒃᑲᓐᓂᐊᒍᑦ, ᐱᓕᕆᕕᒐ ᐊᒻᒪᓗ ᓄᓇᕗᑦ ᓯᓚᑦᑐᓴᕐᕕᒃ ᓴᓇᓕᕐᒪᑕ ᓄᑖᓂᒃ ᐱᓕᕆᐊᔅᓴᓂᒃ ᐃᓄᐃᑦ ᐃᖅᑲᓇᐃᔭᖅᑎᑕᐅᓂᖏᑦ ᐅᓄᕐᓂᖅᓴᐅᖁᓪᓗᒋᑦ ᐊᒻᒪ ᐊᑐᖅᑕᐅᓂᖅᓴᐅᖁᓪᓗᒍ ᐃᓄᒃᑐᑦ ᐃᓕᓐᓂᐊᕐᕕᑦᑕ ᐃᓗᐊᓂ.
ᐱᓕᕆᖃᑎᒋᔭᕗᑦ ᓄᓇᕗᑦ ᑐᓐᖓᕕᒃᑯᑦ ᑎᒥᖓ ᓄᑖᕈᕆᐊᖅᑕᐅᑎᓪᓗᒋᑦ ᑖᒃᑯᐊ ᐃᓄᐃᑦ ᐃᖅᑲᓇᐃᔭᖅᑎᑕᐅᓂᖏᓐᓄᑦ ᐸᕐᓇᐃᑎᓪᓗᒋᑦ ᐃᓕᓴᐃᔨᔅᓴᓄᑦ.
ᓯᕗᓪᓕᖅᐹᒥᒃ ᐅᖃᖅᑏ, ᐃᓄᒃᑎᑑᖓᔪᓂᒃ ᐅᖃᓕᒫᕆᐅᖅᓴᔾᔪᑎᓂᒃ ᓴᖅᑭᑦᑎᓚᐅᕋᑦᑕ ᐊᒻᒪᑦᑕᐅᖅ ᐅᖃᓕᒫᒐᓕᐅᖅᓯᒪᓕᖅᑐᒍᑦ ᐅᖓᑖᓄᑦ 300 ᐃᓕᓴᐃᔾᔪᑎᒃᓴᓂᒃ. ᐊᒻᒪᑦᑕᐅᖅ ᑐᓂᓯᒃᑲᓐᓂᓛᖅᑐᒍᑦ ᐅᖃᓕᒫᒐᔅᓇᓂᒃ ᐸᕐᓇᐅᑎᕗᑦ ᒪᓕᓪᓗᒋᑦ.
ᐃᓚᖏᑦ ᓴᖅᑭᔮᖅᑎᑕᐅᓚᐅᖅᑐᑦ ᑕᒫᓂ ᑐᖅᓲᑯᑖᒻᒥ ᒫᔾᔨ 2-ᒥ.
ᐅᖃᖅᑏ, ᓯᕗᒧᐊᒃᓯᒪᑦᑎᐊᖅᑐᒍᑦ ᐱᐅᔪᒻᒪᕆᐊᓗᒻᒥᒃ ᓴᓇᑎᓪᓗᑕ ᓄᑖᒥᒃ ᐃᓕᓴᐃᔾᔪᑎᔅᓴᓂᑦ ᐊᒻᒪ ᐱᓕᕆᔾᔪᑎᔅᓴᓂᑦ ᐃᑲᔪᖅᑐᐃᔾᔪᑕᐅᓂᐊᖅᑐᓂᒃ ᐅᖃᐅᓯᕐᒥ ᐱᕙᓪᓕᐊᑎᑦᑎᓂᕐᒧᑦ.
ᐅᖃᖅᑏ, ᐊᐅᓚᔾᔭᐃᒋᐊᕐᓂᖅ ᐅᖃᐅᓯᖅ ᐊᓯᐅᖁᓇᒍ ᐃᓘᓐᓇᑕ ᐸᖅᑭᔭᕆᐊᖃᕋᑦᑎᒍ.
ᐱᓕᕆᖃᑎᒌᒋᐊᖃᖅᑐᑦ ᐊᖏᕐᕋᒥ ᐃᓄᑦᑎᑐᑦ ᐅᖃᕋᓱᖃᑦᑕᕐᓗᑎᑦ ᐊᖓᔪᖅᑳᕆᔭᐅᔪᑦ ᐊᒻᒪᓗᑦᑕᐅᖅ ᐊᒻᒪ ᐱᔭᕐᓂᖏᒃᑲᓗᐊᖅᑎᓪᓗᒍ ᐃᓄᐃᑦ ᐅᖃᐅᓯᖓ ᐊᔾᔨᒌᓕᖅᑎᑕᐅᓂᖓ ᒫᓐᓇ ᐱᒋᐊᕆᐊᓕᒃ.
ᐊᔾᔨᒌᓕᖅᑎᑦᑎᓂᕐᒥᒃ ᑎᑎᕋᐅᓯᕐᒥᒃ ᐋᖅᑭᓱᐃᔭᕆᐊᖃᓕᕋᑦᑕ ᐊᔾᔨᒌᓂᒡᓗ ᑕᐃᒎᓯᓕᐅᕐᓗᑕ ᑕᐃᒪᓐᓇ ᐃᓄᑦᑐᑦ ᐅᖃᐅᓯᖅ ᓯᕗᓪᓕᖅᐹᖑᓗᓂ ᐅᖃᐅᓯᕆᔭᐅᓕᕐᓂᐊᕐᒪᑦ ᐃᓕᓐᓂᐊᕐᕕᓐᓂ, ᒐᕙᒪᒃᑯᓐᓂ, ᓇᒻᒥᓂᕆᔭᐅᔪᓂᓪᓗ ᓄᓇᕗᒻᒥ.
ᐅᖃᖅᑏ, ᑲᑎᒪᔨᐅᖃᑎᒃᑲ ᓄᓇᕗᒻᒥᐅᑕᐅᔪᓪᓗ, ᐊᑏ ᐃᖅᑲᓇᐃᔭᖃᑎᒌᑦᑎᐊᓚᐅᖅᑕ ᐊᐅᓚᔾᔭᐃᓂᐊᕆᐊᑦᑕ ᐃᓅᓯᓕᕆᓂᕐᒧᑦ, ᐃᓕᖅᑯᓯᓕᕆᓂᕐᒧᑦ, ᑮᓇᐅᔭᓕᐅᕋᓱᓐᓂᕐᒧᓪᓗ ᐆᒻᒪᑎᒃᑲᓂᕐᓗᑎᒍ ᓄᓇᕗᒻᒥ.
ᓄᓇᓕᓐᓄᑦ ᐊᒻᒪᓗ ᒐᕙᒪᒃᑯᓐᓄᑦ ᐱᔨᑦᑎᕋᕐᓂᕐᒧᑦ ᒥᓂᔅᑑᔪᖅ, ᒥᔅᑐ ᔫ ᓴᕕᑲᑖᖅ.
ᐊᖓᔪᖅᑳᑉ ᐅᖃᐅᓯᖓ 288 - 4(3): ᐃᑭᑦᑐᖃᑦᑕᐃᓕᓂᕐᒧ ᐱᓕᕆᔭᐅᔪᐃᑦ (ᓴᕕᑲᑖᖅ)
ᐅᖃᖅᑏ, ᐅᓪᓗᒥ ᓂᑯᕕᑦᑐᖓ ᐅᖃᐅᓯᖃᕈᒪᓪᓗᖓ ᐃᑯᐊᓪᓚᑦᑕᐃᓕᒪᓂᕐᒧᑦ ᐱᓕᕆᔭᐅᔪᓂᒃ ᓄᓇᕗᒻᒥ.
2016-ᖑᑎᓪᓗᒍ ᐊᕐᕌᒍᑕᒫᖅᓯᐅᑦ ᐅᓂᒃᑳᖓ ᖃᑦᑎᕆᔨᒃᑯᑦ ᑕᑯᔅᓴᐅᑎᑦᑎᒻᒪᑦ ᖃᔅᓯᓂᒃ ᐃᑯᐊᓪᓚᖃᑦᑕᖅᑐᑦ ᓄᓇᕗᒻᒥ ᐊᑉᐸᕆᐊᕐᒪᑕ ᑮᓇᐅᔭᓂᓪᓗ ᐊᓯᐅᔨᔭᐅᔪᑦ ᑕᐃᒃᑯᐊ ᐊᕐᕌᓂ ᐅᖓᓪᓕᕐᒥ ᔭᒐᑦᑎᔪᖃᓚᐅᓐᖏᑦᑐᖅ.
2004-ᒥᓂᒃ, ᐅᖃᖅᑏ, ᑎᑎᕋᕐᕕᖓ ᖃᑦᑎᕆᔨᒃᑯᑦ ᐊᖓᔪᖅᑳᖓᑦᑕ ᐃᓕᓐᓂᐊᑎᑎᑦᑎᐊᖃᑦᑕᖅᑐᖅ ᐃᑯᐊᓪᓚᑦᑕᐃᓕᒪᑎᑦᑎᓂᕐᒥᒃ ᐃᓕᓐᓂᐊᕐᕕᒻᒥ ᓄᓇᕗᑦ ᐃᓗᐊᓂ. ᐊᕐᕌᒍᑕᒫᖅᓯᐅᑎᒃᑯᑦ ᐃᑯᐊᓪᓚᑦᑕᐃᓕᒪᑎᑦᑎᓂᕐᒧᑦ ᐅᓪᓗᖅᓯᐅᑏᑦ ᒪᓕᑦᑕᐅᓪᓗᑎᑦ ᐊᒻᒪᓗᑦᑕᐅᖅ ᑲᓚᕆᐊᓖᑦ.
ᑕᐃᒃᑯᐊ 4,000 ᐅᖓᑖᓃᑦᑐᑦ ᐅᓪᓗᖅᓯᐅᑏᑦ 2016-ᒥ ᐅᓪᓗᖅᓯᐅᑎᖏᑦ ᐊᔾᔨᓐᖑᐊᖃᓚᐅᖅᑐᑦ ᐃᓕᓐᓂᐊᖅᖢᑎᒃ ᖃᑦᑎᕆᔩᑦ ᐊᒻᒪ ᐃᓕᓐᓂᐊᖅᑏᑦ ᑎᑎᕋᐅᔭᖅᑕᖏᑦ ᑕᐃᑲᓃᖦᖢᑎᑦ 718-ᖑᔪᑦ ᑐᓂᔭᐅᓚᐅᖅᑐᑦ 11-ᓂᒃ ᐃᓕᓐᓂᐊᕐᕕᓐᓂ.
ᐊᑐᓂᓗ ᑕᐃᒃᑯᐊ ᐃᓕᓐᓂᐊᖅᑏᑦ ᑎᑎᕋᐅᓯᐊᓚᐅᖅᑐᑦ ᖃᑦᑎᕆᔨᒃᑯᑦ ᐊᖓᔪᖅᑳᖓᓂᒃ.
ᐃᓕᓴᕆᔭᐅᔾᔪᑎᒥᓪᓗ ᑐᓂᔭᐅᓪᓗᑎᑦ $7,000-ᓂᒃ ᓵᓚᔅᓴᖅᑎᑦᑎᓚᐅᕐᒥᔪᑦ ᐃᓕᓐᓂᐊᕐᕕᖕᓄᑦ ᓵᓚᒃᓴᖅᑐᑦ.
ᑖᒃᑯᐊ ᐊᑐᖅᑕᐅᓂᐊᖅᑐᑦ ᐃᓕᓐᓂᐊᖅᑏᑦ ᖃᓄᐃᓕᐅᕈᑎᒋᓂᐊᕐᓗᓂᒋᑦ ᐊᒻᒪ ᑐᓐᓂᖅᑯᓯᐊᓚᐅᖅᑐᑦ ᐃᓕᓐᓂᐊᖅᑎᐅᔪᓂᒃ ᑕᐃᒃᑯᐊ ᓵᓚᒃᓴᓚᐅᖅᑐᑦ.
ᐅᕝᕙ ᑐᓴᖅᑎᑦᑐᒪᕙᔅᓯ ᓵᓚᒃᓴᓚᐅᖅᑐᓂᒃ ᐊᒥᐊᕆᖄᕐᓕᐅᑎᑎᓪᓗᒋᑦ ᐅᑯᓂᖓ:
ᑲᖏᖅᖠᓂᕐᒥ, ᑎᐋᓇ ᐋᓐᑐᕆᐊ ᕼᐅᓇᓐᑕᔅ;
ᐃᖃᓗᓐᓂ ᒪᒃᔅ ᐴᑕᓐ;
ᐊᕐᕕᐊᓂ ᐊᓕᒃᓯᐊ ᒋᐱᓐᔅ, ᑎᐅᕆᓐᔅ ᐊᕐᓈᓛᖅ;
ᓇᐅᔮᓂ ᑭᐅᕋ ᑎᒍᒥᐊ;
ᐸᓐᓂᖅᑑᒥ ᑐᕉ ᓘᑲᔅ;
ᐅᖅᓱᖅᑑᒥ ᐳᕆᑦᓂ ᑕᑭᔪᖅ;
ᐃᒡᓗᓕᖕᒥ ᕼᐊᐃᓚ ᖃᒪᓂᖅ, ᕌᓐᑎ ᐊᖏᓗᖅ;
ᓴᓪᓕᕐᓂ ᔪᐃ ᔮ;
ᐃᒃᐱᐊᕐᔪᖕᒥ ᕕᓐᓴᓐ ᐆᔪᑯᓗᒃ;
ᖁᕐᓗᖅᑐᒥ ᓵᓐᑎᐅᓪ ᐴᓪᑦ.
ᐅᖃᐅᓯᓕᕐᓂᕐᒧᑦ ᒥᓂᔅᑑᔪᖅ, ᒥᔅᑐ ᔪᐊᔾ ᖁᒃᓱᒃ.
ᐊᖓᔪᖅᑳᑉ ᐅᖃᐅᓯᖓ 289 - 4(3): ᐃᓄᐃᑦ ᐅᖃᐅᓯᖏᓐᓂᒃ ᑕᐃᒎᓯᓕᐅᖅᑏᑦ ᐃᓄᒃᑐᑦ ᐅᖃᐅᓯᓕᕆᓂᕐᒧᑦ ᑲᑎᒪᓂᖓᑦ (ᖁᒃᓱᒃ)
ᐅᓐᓄᓴᒃᑯᑦ ᓄᓇᕗᒻᒥᐅᑦ, (ᑐᓵᔨᑎᒎᕈᓐᓃᖅᑐᖅ) ᒪᓕᒐᓕᐅᖅᑎᐅᖃᑎᒃᑲᓗ.
(ᑐᓵᔨᑎᒍᑦ) ᐅᖃᖅᑏ, ᐅᓪᓗᒥ ᓇᖏᖅᓯᕗᖓ ᑐᓴᖅᑎᑦᑎᔪᒪᓪᓗᖓ ᐃᓄᐃᑦ ᐅᖃᐅᓯᖏᑦ ᑕᐃᒎᓯᓕᐅᖅᑏᑦ ᑲᑎᒪᑎᑦᑎᓂᐊᕐᒪᑕ ᐃᓄᒃᑐᑦ ᐅᖃᐅᓯᖃᕐᓂᕐᒥᒃ ᐃᖃᓗᒃᑑᑦᑎᐊᕐᒥ ᒫᑦᓯ 14-ᒥᒃ 17-ᒧᑦ, 2017. 50 ᐅᖃᐅᓯᓕᕆᔨᒻᒪᕇᑦ ᐃᓐᓇᐃᓪᓗ
ᐊᔾᔨᒌᓐᖏᑦᑐᓂᑦ  ᓄᓇᓕᓐᓂ ᓂᕆᐅᒋᔭᐅᒻᒪᑕ ᐃᓚᐅᓂᐊᕆᐊᖓ ᐱᓗᐊᖅᑐᒥ ᕿᑎᕐᒥᐅᑦ ᓄᓇᓕᖁᑎᖏᓐᓂ.
ᑕᕝᕙᓂ ᑲᑎᒪᓂᕐᒥ ᑕᐃᒎᓯᓕᐅᖅᑏᑦ ᐅᖃᖃᑎᖃᕐᓂᐊᕐᒪᑕ ᑲᑎᒪᔭᖅᑐᖃᑕᐅᓯᒪᔪᓂᒃ ᐱᕙᓪᓕᐊᓂᖓᓄᑦ ᐊᑕᐅᓯᕐᒥᒃ ᑎᑎᕋᐅᓯᖃᕐᓂᕐᒥᒃ ᐊᒻᒪᓗ ᓯᕗᓂᔅᓴᒧᑦ ᐸᕐᓇᐅᑎᓂᒃ ᐅᖃᖃᑎᒌᑉᐸᓪᓕᐊᓂᕐᒧᑦ.
ᐅᖃᖅᑏ, ᒥᓂᔅᑕᐅᖃᑎᒃᑲ ᓂᕆᐅᑦᑎᐊᖅᐳᒍᑦ ᑖᔅᓱᒧᖓ ᐱᒻᒪᕆᐅᔪᒧᑦ ᐊᒻᒪᓗ ᓯᕗᓂᔅᓴᒥ ᐊᑐᓕᖁᔭᐅᓂᐊᖅᑐᓄᑦ ᐊᔾᔨᒌᒥᒃ ᑎᑎᕋᐅᓯᖃᕐᓂᕐᒥᒃ ᓄᓇᕗᒻᒥᐅᓄᑦ.
ᐊᖓᔪᖅᑳᑉ ᐅᖃᐅᓯᖓ 290 - 4(3): ᓄᓇᓕᓐᓂ ᐱᕙᓪᓕᐊᔪᓕᕆᓂᕐᒧᑦ ᑲᑎᒪᑲᑕᓐᓂᐅᔪᑦ (ᐃᐊᓪ-ᑲᓇᔪᖅ)
ᐊᖓᔪᖅᑳᖅ ᒫᓂᑲ ᐃᐊᓪ-ᑲᓇᔪ: ᖁᔭᓐᓇᒦᒃ, ᐅᖃᖅᑏ.
ᐅᖃᖅᑏ, ᓄᕙᑉᐸ 2016-ᒥ ᐱᒋᐊᓚᐅᖅᑐᐃᑦ ᕿᑎᕐᒥᐅᓂ ᑖᒃᑯᐊ ᐱᕙᓪᓕᐊᔪᓕᕆᔨᒃᑯᑦ ᐃᖏᕐᕋᔪᓕᕆᔨᒃᑯᓪᓗ ᑲᑎᒪᑎᑦᑎᖃᑦᑕᖅᓯᒪᒻᒪᑕ ᐱᕙᓪᓕᐊᓂᕐᒥᒃ ᓄᓇᓕᓐᓂ.
ᐱᔾᔪᑎᐅᔪᖅ ᑲᑎᒪᓂᐅᔪᖅ ᐃᓕᑉᐹᓪᓕᕈᒪᒻᒪᑕ ᐱᕙᓪᓕᐊᔪᓕᕆᓂᕐᒥᒃ ᓄᓇᓕᓐᓂ ᑭᓱᒥᒡᓗ ᑲᔪᓯᑎᑦᑎᒍᒪᒻᒪᖔᑕ ᑮᓇᐅᔭᖅᑐᕈᑎᔅᓴᓂᒡᓗ ᓴᖅᑭᑦᑎᕕᐅᓂᕐᒥ ᓄᓇᓕᖏᓐᓂ. ᑖᓐᓇ
ᑎᑎᕋᖅᑕᐅᖃᑕᐅᓚᖓᔪᖅ  ᑕᕝᕙᓂ ᓄᑖᒥᒃ ᓄᓇᕗᑦ ᐱᕙᓪᓕᐊᔪᓕᕆᔨᖏᑦ ᐊᑐᐊᒐᖏᑕ ᐃᓗᓕᖏᓐᓂ.
ᖁᕕᐊᑦᑐᖓ ᑲᑎᒪᔨᐅᖃᑎᓐᓂᒃ ᑐᓴᖅᑎᑦᑎᒃᑲᓐᓂᕆᐊᔅᓴᖅ ᓇᒦᓐᓂᐊᕐᒥᒻᒪᖔᑕ ᑲᑎᒪᒃᑲᓐᓂᓐᓂᐊᖅᑐᐃᑦ ᑕᒫᓂ ᓄᓇᕗᒻᒥ.
ᑕᒫᓂ ᐅᐊᓐᓇᖅᐸᓯᐊᓂ ᕿᑭᖅᑖᓘᑉ ᑲᑎᒪᒋᐊᓕᓚᐅᖅᓯᒪᒻᒪᑕ ᓇᒡᒐᔾᔭᐅᒥ ᕕᕝᕗᐊᕆ 20, ᐱᔭᕇᖅᓱᑎᒃ ᕕᕝᕗᐊᕆ 22.
ᓂᒋᖅᐸᓯᐊᓂ ᕿᑭᖅᑖᓘᑉ ᑲᑎᑉᐸᓪᓕᐊᓂᐊᓕᕐᒥᔪᐃᑦ ᐱᓇᓱᐊᕈᓯᕆᓂᐊᖅᑕᑎᓐᓂ. ᐊᒻᒪ ᑲᑎᒪᕙᓪᓕᐊᓂᐊᕐᒥᔪᐃᑦ ᑭᕙᓪᓕᕐᒥ ᕿᑎᐸᓗᐊᓂ ᑕᕝᕙᓂ ᑕᖅᑭᕆᓂᐊᖅᑕᑎᓐᓂ ᐄᑉᐳᕈᒥ.
ᑭᕙᓪᓕᕐᒥ ᐅᓪᓗᖏᑦ ᓇᓗᓇᐃᑦᓯᐊᕆᐊᕈᒫᖅᑕᕗᑦ ᐱᒋᐊᕐᓂᐊᓕᖅᐸᑕ ᑲᑎᒪᓂᐅᔪᖅ.
ᐅᖃᖅᑏ, ᑖᒃᑯᐊ ᓄᓇᓖᑦ ᑲᑎᒪᓂᐅᔪᑦ ᖃᕆᑕᐅᔭᒃᑯᑦ ᖄᒃᑲᓐᓂᐊᒍᑦ ᕿᒥᕐᕈᓇᖅᑕᐅᔪᓐᓇᕐᒥᔪᑦ ᐊᐱᖅᑯᑏᑦ ᐊᒻᒪ ᑭᓇᐅᓂᒻᒥᓂᒃ ᐅᖃᑦᓴᐃᓐᓇᕆᐊᑐᓐᖏᑦᑐᖅ.
ᓂᕆᐅᑦᓯᐊᖅᑐᖓ ᑐᓴᖅᑎᑕᐅᓛᕆᐊᑦᓴᖅ ᓄᓇᕗᒻᒥ ᓄᓇᓖᑦ ᑭᓱᓂᒃ ᓂᕆᐅᒋᔭᖃᕐᒪᖔᑕ ᐱᕙᓪᓕᐊᓂᕐᒥᒃ.
ᓄᓇᕗᑦ ᓯᓚᑦᑐᖅᓴᕐᕕᒻᒧᑦ ᒥᓂᔅᑑᔪᖅ, ᒥᔅᑐ ᐹᓪ ᖁᐊᓴ.
ᐊᖓᔪᖅᑳᑉ ᐅᖃᐅᓯᖓ 291 - 4(3): ᐱᓕᕆᖃᑎᖃᕐᓂᖅ ᐊᕉᕋ ᓯᓚᑦᑐᖅᓴᕐᕕᒻᒥᒃ ᓄᓇᐅᑉ ᐃᑭᐊᖓᓂ ᐅᔭᕋᕐᓂᐊᕐᓂᕐᒧᑦ ᐃᓕᓐᓂᐊᕐᓂᕐᒥᒃ (ᖁᐊᓴ)
ᐊᖓᔪᖅᑳᖅ ᐹᓪ ᖁᐊᓴ: ᖁᔭᓐᓇᒦᒃ, ᐅᖃᖅᑎᑦᑎᔩ. (ᑐᓵᔨᑎᒍᑦ) ᐅᓪᓗᒥ ᒪᓕᒐᓕᐅᕐᕕᒻᒥ ᓇᖏᖅᓯᕗᖓ ᑐᓴᖅᑎᑦᑐᒪᓪᓗᒋᑦ ᒪᓕᒐᓕᐅᖅᑎᐅᖃᑎᒃᑲ ᐱᕙᓪᓕᐊᓂᖓᓂᒃ ᓴᓇᑐᓕᖅᓴᕐᕕᒃ, ᓄᓇᕗᒻᒥ ᐅᔭᕋᓐᓂᐊᕐᓂᕐᒧᑦ ᐃᖅᑲᓇᐃᔭᕐᓂᕐᒧᓪᓗ ᐃᓕᓐᓂᐊᕐᕕᖓᓄᑦ ᑲᖏᖅᖠᓂᕐᒥ.
ᓄᓇᕗᒻᒥ ᓯᓚᑦᑐᖅᓴᕐᕕᒃᑯᑦ ᐅᖃᖃᑎᖃᖅᓯᒪᕗᑦ ᐃᖅᑲᓇᐃᔭᖃᑎᖃᖅᖢᑎᓪᓗ ᐱᒋᐊᕐᓂᖓᓄᑦ ᐃᓕᓐᓂᐊᕐᓂᕐᒥᒃ ᓄᓇᐅᑉ ᐃᑭᐊᖓᓂ  ᐅᔭᕋᓐᓂᐊᖅᑐᓄᑦ.
ᑖᓐᓇ ᐃᑲᔪᕈᑎᓂᐊᒻᒪᑦ ᓄᓇᕗᒻᒥᐅᓄᑦ ᓄᓇᐅᑉ ᐃᓗᐊᓂ ᐅᔭᕋᓐᓂᐊᕐᓂᕐᒧᑦ ᐃᖅᑲᓇᐃᔮᑦ ᐱᓕᒻᒪᔅᓴᓯᒪᔭᕆᐊᖃᕐᒪᑕ ᐊᒻᒪᓗ ᐃᖅᑲᓇᐃᔮᑦ ᐊᕐᕌᒍᓂᐊᖅᑐᓂᒃ ᓴᖅᑭᑕᐅᕙᓪᓕᐊᓂᐊᕐᒪᑕ.
ᓯᓚᑦᑐᖅᓴᕐᕕᒃ ᓯᕗᓪᓕᖅᐹᒥᒃ ᓄᓇᐅᑉ ᐃᑭᐊᖓᓂ ᐅᔭᕋᓐᓂᐊᕐᓂᕐᒧᑦ ᑲᔪᓯᑦᑎᐊᓚᐅᖅᐳᖅ ᐊᒃᑐᕙ 2016-ᒥ, ᑖᓐᓇᓗ ᐱᓕᕆᐊᖅ ᑮᓇᐅᔭᖃᖅᑎᑕᐅᓚᐅᖅᑐᖅ ᑭᕙᓪᓕᒻᒥᒃ ᐅᔭᕋᓐᓂᐊᕐᓂᕐᒧᑦ ᐱᓕᒻᒪᒃᓴᐃᔩᑦ ᑎᒥᖓᓄᑦ ᑕᕝᕙᓂ ᓯᓚᑦᑐᖅᓴᕐᕕᒻᒥᐅᓂᒃ ᐃᓕᓐᓂᐊᖅᑎᑦᑎᔪᑕᐅᓪᓗᑎᒃ ᓴᓇᑐᓕᖅᓴᕐᕕᐅᑉ ᐅᔭᕋᓐᓂᐊᕐᓂᕐᒧᑦ ᐃᖅᑲᓇᐃᔭᕐᓂᕐᒧᓪᓗ ᑲᖏᖅᖠᓂᒻᒥ ᐃᓕᓐᓂᐊᕐᕕᖓ.
7-ᖑᔪᑦ ᑲᔪᓯᑦᑎᐊᓚᐅᖅᐳᑦ ᐱᔭᕇᖅᓯᓪᓗᑎᒃ ᐃᓕᓐᓂᐊᖅᑏᑦ.
ᑖᓐᓇ ᑐᒡᓕᐊ ᓄᓇᐅᑉ ᐃᑭᐊᖓᓂ ᐅᔭᕋᓐᓂᐊᕐᓂᕐᒧᑦ ᐱᓕᕆᐊᖑᒻᒪᑦ ᒫᓐᓇ ᑲᖏᖅᖠᓂᕐᒥ ᐊᒻᒪ ᑮᓇᐅᔭᖃᖅᑎᑕᐅᓪᓗᓂ ᑭᕙᓪᓕᕐᒥ ᐅᔭᕋᓐᓂᐊᕐᓂᕐᒧᑦ ᐱᓕᒻᒪᔅᓴᐃᔨᑦ ᑎᒥᖓᓐᓄᑦ.
ᓯᑎᐱᕆ 2016-ᖑᑎᓪᓗᒍ ᓄᓇᕗᒻᒥ ᓯᓚᑦᑐᖅᓴᕐᕕᒃ ᐃᓕᓐᓂᐊᕈᑎᓂᒃ ᑎᒍᒥᐊᓚᐅᓐᖏᒻᒪᑕ ᓄᓇᐅᑉ ᐃᑭᐊᖓᓂ ᐅᔭᕋᓐᓂᐊᕐᓂᕐᒧᑦ, ᑭᓯᐊᓂᓕ ᓯᓚᑦᑐᖅᓴᕐᕕᒃ ᑲᑐᔾᔨᖃᑎᖃᖅᑐᖅ ᐊᕈᐊᕋ ᓯᓚᑦᑐᖅᓴᕐᕕᖓᓂᒃ ᓄᓇᑦᓯᐊᕐᒥ. ᑖᒃᑯᐊ ᐃᓕᓐᓂᐊᕈᑎᒃᓴᓂᒃ ᑎᒍᓯᓪᓗᑎᒃ ᐃᓕᓐᓂᐊᖅᑕᐅᔪᔅᓴᖏᓪᓗ.
ᓯᕗᒧᐊᒋᐊᕐᓗᓂ ᓯᓚᑦᑐᖅᓴᕐᕕᒃ ᐸᕐᓇᐃᓯᒪᕗᑦ ᐊᖅᑭᒍᑎᕙᓪᓕᐊᔪᒪᓪᓗᑎᒃ ᓄᓇᐅᑉ ᐃᑭᐊᖓᓂ ᐅᔭᕋᓐᓂᐊᕐᓂᕐᒧᑦ ᓄᓇᕗᒻᒥ ᐃᖅᑲᓇᐃᔭᖅᑎᑦᑎᔨᑦ ᒪᓕᖃᑦᑕᖅᑕᖏᓐᓄᑦ.
ᖁᕕᐊᓱᒃᐳᖓ ᑐᓴᖅᑎᑦᑎᔪᓐᓇᕋᒪ ᓯᓚᑦᑐᖅᓴᕐᕕᖕᒥᐅᑦ ᑕᒫᓐᖓᑦ ᐅᔭᕋᓐᓂᐊᖅᑎᓂᒃ ᐊᐳᖅᑎᓐᓇᖅᑐᒥ, ᐃᖅᑲᓇᐃᔭᖅᑎᑦᑎᔨᐅᓪᓗᑎᒃ ᐊᑐᐃᓐᓇᐅᑎᑦᑎᖃᑦᑕᕐᒪᑕ ᓄᓇᕗᒻᒥ ᓯᓚᑦᑐᖅᓴᕐᕕᒻᒧᑦ ᐃᓕᓐᓂᐊᕈᑎᔅᓴᓂᒃ ᖃᐅᔨᒪᓂᖃᑦᑎᐊᖅᑐᓂᒃ ᕿᒥᕐᕈᐃᓂᐊᖅᑐᓂᒃ ᑖᒃᑯᐊᓗ ᐋᖅᑭᒃᓯᕙᓪᓕᐊᖃᑦᑕᓂᐊᖅᖢᑎᒃ ᐱᔭᕆᐊᖃᓐᓂᖏᑦ ᒪᓕᓪᓗᒋᑦ.
ᑖᒃᑯᐊᓗ ᐊᖑᒻᒪᑎᖁᓪᓗᑕ ᐃᖅᑲᓇᐃᔭᕈᒥᓇᓐᓂᖏᓄᑦ ᐱᑕᖃᕆᐊᖃᕐᓂᖏᑦ ᐃᖅᑲᓇᐃᔭᕐᕕᖏᓐᓂ ᐊᒻᒪᓗ  ᓄᓇᕗᒻᒧᑦ ᑐᕌᖓᓪᓚᑦᑖᖅᑐᒥ ᐅᔭᕋᓐᓂᐊᕐᓂᐅᑉ
ᒪᓕᒐᓕᐅᖅᑎᐅᑉ ᐅᖃᐅᓯᖓ 535 - 4(3): ᑐᓴᒐᒃᓴᖅ ᐱᖅᑯᓯᓕᕆᕝᕕᒻᒥ ᐱᓕᕆᐊᖑᓚᐅᖅᑐᓂᒃ (ᕿᔪᒃᑖᖅ)
ᐅᓪᓗᒥ ᓂᑯᕕᐅᑎᖃᖅᑐᖓ ᐅᐱᒍᓱᖃᑎᒋᔪᒪᓪᓗᓯ ᐊᒻᒪᓗ ᐱᒃᑯᓕᖃᑎᒋᔪᒪᓪᓗᓯ.
ᑕᐃᒪ ᖃᐅᔨᒪᒐᑦᑕ ᑲᖏᖅᑐᒑᐱᒻᒥ ᑖᓐᓇ ᐃᓕᓴᖅᓯᕕᒃ ᐊᒃᓱᐊᓗᒃ ᐅᓪᓗᒥ ᐱᒃᑯᓇᑦᑎᐊᖅᑐᒥ ᐊᐅᓚᓂᖃᕐᖓᑕ ᑖᒃᑯᐊ ᐃᓕᓴᖅᓯᕕᒻᒥᐅᑦ.
ᓄᓇᓕᐅᓪᓗ ᐊᓯᐊᓄᑦ ᐃᑲᔪᕆᐊᖅᐸᓕᖅᑐᑎᒃ ᐃᓄᐃᓐᓇᑦᑎᐊᖑᓪᓗᑎᓪᓗ ᑕᕝᕙᓂ ᐱᓕᕆᔪᑦ ᐃᓕᓴᖅᓯᕕᒻᒥ.
ᑕᕝᕙᓂᓗ ᐃᓗᐊᓂ ᖃᓪᓗᓇᐅᔭᖅᑐᖃᓐᖏᑎᐊᖅᑐᓂ ᐊᒃᓱᐊᓗᒃ ᐱᒃᑯᓇᖅᑐᒥ ᐱᓕᕆᖃᑦᑕᕐᖓᑕ ᑕᐃᒃᑯᐊ.
ᐊᐅᓚᑦᑎᔨᖏᓪᓗ ᐃᓄᐃᓐᓇᑦᑎᐊᖑᓪᓗᑎᒃ ᐃᓅᓯᓕᕆᔨᖏᓪᓗ ᐃᓄᐃᓐᓇᑦᑎᐊᖑᓪᓗᑎᒃ.
ᐃᑲᔪᖅᑕᐅᔪᒪᔪᖃᖅᑎᓪᓗᒍᓪᓗ ᐊᔅᓱᐊᓗᒃ ᐃᑲᔪᕋᓱᐊᖃᑦᑕᕐᖓᑕ ᑕᕝᕙᖓᑐᐃᓐᓇᐅᖏᑦᑐᖅ ᓄᓇᓕᑐᐃᓐᓇᕆᓐᖏᑕᖓᓂ.
ᐊᒻᒪᑦᑕᐅᖅ, ᓄᑖᒥᓂᑦᑎᐊᕚᓗᒻᒥᒃ ᑐᔪᕐᒥᕕᖁᑎᖃᖅᑐᑎᒃ ᑖᓐᓇᓗ ᑐᔪᕐᒥᕕᖁᑎᖓ ᐃᓄᐃᓐᓇᑦᑎᐊᓂᑦᑕᐅᖅ ᐃᖅᑲᓇᐃᔭᖅᑎᖃᕆᓪᓗᓂ ᐊᑕᖏᑦᑎᐊᖅᑐᑎᒃ ᐃᓅᓪᓗᑎᒃ ᑕᕝᕙᓂ ᐃᖅᑲᓇᐃᔭᖅᑎᐅᔪᑦ.
ᑖᓐᓇ ᐱᐅᔪᒻᒪᕆᑦᑎᐊᕙᐅᓪᓗᓂ ᑐᔪᕐᒥᕕᒃ ᓇᔪᕈᒥᓇᑦᑎᐊᖅᑐᖅ. ᒫᓂ ᐊᔾᔨᖃᓐᖏᑦᑐᖅ ᓇᔪᖅᓯᒪᓂᓪᓗ ᑐᔪᕐᒥᕕᐅᔪᓂᒃ.
ᐳᓛᕆᐊᕈᒪᒐᐃᒍᔅᓯ ᑕᕝᕗᖓ ᑐᔪᕐᒥᔭᖅᑐᖃᑦᑕᖁᔪᐊᓗᒃ ᑲᖏᖅᑐᒑᐱᒻᒧᑦ.
ᒪᓕᒐᓕᐅᖅᑎᐅᑉ ᐅᖃᐅᓯᖓ 536 - 4(3): ᕿᓚᕝᕙᖅ, ᔨᓴ (ᐅᑲᓕᖅ)
ᖃᐅᔨᒪᔪᐃᓐᓇᒐᔅᓰᓛᒃ ᐃᓅᒋᐊᖓ ᐅᐱᒍᓱᖃᑦᑕᕋᒪ ᐊᒻᒪᓗ ᑖᒃᑯᐊ ᐃᖅᑲᐅᒪᕙᑦᑐᒋᑦ ᓯᕗᓂᕆᓚᐅᖅᑕᕗᑦ ᖃᓄᓕᒫᖅ ᐊᓂᒎᔾᔨᒍᓐᓇᖅᐸᓚᐅᕐᖓᑕ ᑕᐃᒫᒃ ᒪᑭᒪᒍᓐᓇᕋᑦᑕ ᐅᓪᓗᒥ. ᑖᒃᑯᐊ ᐱᔪᒥᓇᑦᑎᐊᖅᑐᑎᒃ ᓴᓐᖏᓂᕆᓚᐅᖅᑕᖏᑦ. ᐃᓕᓴᕆᒃᑲᓐᓂᕆᐊᖃᖅᑐᑎᒍᓗ.
ᐅᓪᓗᒥᓕ ᑕᐃᒪ ᓂᑯᕕᒍᒪᓕᕐᒥᔪᖓ ᐃᓕᓴᖅᓯᓗᖓ ᑖᔅᓱᒪ ᐃᓪᓗᕐᒪ ᔩᓚ ᓴᐅᓪᓗᐊᐱᐅᑉ ᐃᕐᖑᑕᖓᓂᒃ, ᑖᓐᓇ ᔨᐊᓇ ᕿᓚᕝᕙᖅ.
ᔨᐊᓇ ᑖᓐᓇ ᐃᓐᓇᕈᖅᐸᓪᓕᐊᔪᑯᓘᓪᓗᓂ ᓄᓇᑐᖃᕐᓂ ᐸᓐᓂᖅᑑᒥ ᓄᓇᓕᒃ, ᑭᓯᐊᓂᓕ ᐅᐱᒋᔭᐃᓐᓇᑦᑎᐊᕗᑦ ᐃᓐᓇᐅᒐᓗᐊᕈᕕᑦ ᒪᒃᑯᒃᑲᓗᐊᕈᕕᑦ ᐊᒻᒪᓗ ᐸᓂᒋᔭᐅᓪᓗᓂ ᕉᓯ ᐊᒻᒪ ᐲᑕ ᕿᓚᕝᕙᐅᑉ. ᑖᓐᓇ ᐋᓪᓚᐅᖏᑦᑎᐊᖅᑐᖅ ᑲᑎᒪᕕᑦᑎᓐᓄᑦ.
ᔨᐊᓇ ᑖᓐᓇ ᐃᓅᓯᖃᑦᑎᐊᕋᓱᔅᓯᒪᔪᖅ ᑕᑯᒥᓇᑦᑎᐊᖅᑐᓂᓗ ᐅᐱᓐᓇᖅᑐᓂᓗ ᐃᒫᒃ ᐱᔪᒥᓇᖅᑐᓂᒃ ᑲᒪᓇᓱᐃᓐᓇᖅᓯᒪᔪᖅ.
ᓇᒻᒥᓂᖅ ᐃᓕᓐᓂᐊᕆᐊᒃᑲᓐᓂᓚᐅᖅᑐᖅ ᑕᐅᓄᖓ ᕕᐅᓪᕕᐅᓪ-ᒧᑦ ᐊᒻᒪᓗ ᐋᑐᕚᒧᑦ ᐱᓐᖑᐊᑎᑦᑎᔨᒧᑦ ᐃᓕᓴᐃᔨᐅᒍᒪᒐᒥ.
ᑕᐃᒪ ᐅᓪᓗᒥ ᐃᓕᓴᐃᔨᐅᓕᖅᑐᖅ.
ᐊᒻᒪᓗ ᐃᖅᑲᓇᐃᔭᕈᓐᓃᕋᐃᒐᒥ ᐅᓐᓄᒃᑯᑦ ᐱᓐᖑᐊᑎᑦᑎᕙᒃᑭᓪᓗᓂ ᕚᓕᐹᕈᒪᔪᓄᑦ ᐊᒻᒪ ᕚᑦᒥᓐᑕᓐ-ᒧᑦ ᐱᓐᖑᐊᕈᒪᔪᓄᑦ.
ᐃᖅᑲᓇᐅᔭᓚᐅᕋᓂᓘᓐᓃᑦ ᐃᓐᓇᓵᖑᓪᓗᓂ  ᑲᑎᒪᔨᕋᓛᓄᑦ ᐃᓕᓯᒪᔪᖅ ᓄᓇᒥᓄᑦ
ᐃᑲᔪᒃᑲᓐᓂᕈᒪᓪᓗᓂ. ᐋᖅᑭᔅᓱᐃᕙᓚᐅᕆᓪᓗᓂ ᖁᕕᐊᓱᕝᕕᒻᒥ ᐱᓐᖑᐊᕋᓱᑦᑐᓂᒃ.
ᑖᓐᓇ ᐃᓕᓴᕆᔭᐅᓚᐅᖅᓯᒪᔪᖅ 2008-ᒥ ᓄᓇᖃᖅᑳᖅᓯᒪᔪᓂᒡᒎᖅ ᑕᑯᒥᓇᓛᖑᖃᑕᐅᒐᒥ ᑲᓇᑕᓕᒫᒥ.
ᑖᓐᓇ ᓇᒻᒥᓂᑐᐊᖅ ᑕᐃᒪᐃᓐᖏᑦᑐᖅ ᑕᑯᒥᓇᑦᑎᐊᖅᑐᖅ ᐱᔪᒥᓇᖅᑐᓂ ᐅᐱᓐᓇᖅᑐᓂᓗ.
ᒪᒃᑯᑦᑐᑯᓘᒐᓗᐊᕋᒥ ᓇᒻᒥᓂᖅ ᐃᓪᓗᖃᓕᖅᑐᖅ ᐊᒻᒪᓗ ᕼᐋᒻᓚᒃᑯᓐᓄᑦ ᑲᑎᒪᔨᐅᖃᑕᐅᓪᓗᓂ.
ᐅᖃᖅᑎᑦᑎᔩ, ᑖᓐᓇᑯᓗᒃ ᐃᓕᓴᕆᓚᐅᕐᓚᕗᑦ ᐅᐱᒋᓗᑎᒍ ᐊᔭᐅᒃᑲᓂᕐᓗᑎᒍ ᐃᓅᖃᑎᓕᒫᕗᑦ ᑕᐃᒫᒃ ᐊᔪᓐᖏᑦᑎᐊᕋᑦᑕ ᐃᓅᓪᓗᑕ.
ᒪᓕᒐᓕᐅᖅᑎᐅᑉ ᐅᖃᐅᓯᖓ 537 - 4(3): ᒐᕙᒪᒃᑯᑦ ᐸᕐᓇᐃᓂᕐᒧᑦ ᑐᑦᑕᕐᕕᖓ ᓄᓇᕗᒻᒥ ᐃᓄᑐᖃᕐᓄᑦ (ᐊᕐᓇᒃᑲᖅ)
ᐅᖃᖅᑏ, ᑕᐃᒪ ᐃᖅᑲᐅᒪᓂᐊᖅᑐᔅᓴᐅᒐᕕᑦ ᐊᕐᕌᓂᓪᓗᐊᑦᑎᐊᖅ ᐅᓪᓗᒥ ᐱᖁᔨᕗᖔᕈᑎᒥ ᐱᒋᐊᖅᑎᑦᑎᓚᐅᕋᒪ 23 - 4(3) ᐊᐃᑉᐱᖅᑕᐅᓪᓗᖓ ᖁᑦᑎᑦᑐᒧᑦ ᒪᓕᒐᓕᐅᖅᑎᒧᑦ, ᑖᒃᑯᐊ ᒐᕙᒪᒃᑯᑦ ᑎᓕᐅᕆᐊᖅᑐᒋᑦ ᐃᓐᓇᐃᑦ ᐱᔭᕆᐊᖃᖅᑕᖏᓐᓂᒃ ᐱᓕᕆᖁᓪᓗᒋᑦ.
ᐅᖃᖅᑏ, ᐃᒃᐸᔅᓴᖅ ᓯᕗᓕᖅᑎ ᐸᕐᓇᒍᑕᐅᓯᒪᔪᓂᒃ ᐱᔭᕆᐊᖃᖅᑕᖏᓐᓂ ᓄᓇᕗᒻᒥ.
ᑖᓐᓇ ᑕᒻᒪᖏᑦᑎᐊᖅᑐᒥ ᐱᒋᐊᕈᑕᐅᒻᒪᑦ ᑖᓐᓇ ᐱᖁᔨᕗᖔᕈᑎᐊ ᐱᔾᔪᑎᒋᓚᐅᖅᖢᓂᐅᒃ.
ᐅᖃᖅᑏ, ᑖᓐᓇ ᐸᐃᑉᐹᖅ ᕿᒥᕐᕈᓂᒻᒧᑦ ᐊᔾᔨᒌᖏᑦᑐᓄᑦ ᐱᓕᕆᐊᖑᔪᓂᒃ ᐱᔨᑦᑎᕋᓐᓂᓐᓂᓪᓗ ᐃᓐᓄᓐᓄᑦ ᐊᑐᐃᓐᓇᐅᔪᑦ ᓇᓗᓇᐃᖅᓯᓪᓗᓂᓗ ᐊᖅᑭᒃᓱᕆᐊᒃᑲᓐᓂᓐᓂᕆᓂᐊᖅᑕᖏᓂᒃ ᐱᔨᑦᑎᕋᓐᓂᒻᒧᑦ ᑕᒫᓂ ᐊᕐᕌᒎᓂᐊᖅᑐᒥᒃ.
ᐅᖃᖅᑏ, ᑲᑎᖅᓱᑦᑎᐊᓪᓗᒋᑦ ᑖᒃᑯᐊ ᐊᖏᕐᕋᒥ ᐸᖅᑭᔭᐅᔪᓐᓇᓐᓂᖏᑦ ᐋᓐᓂᐊᖃᓐᓇᖏᑦᑐᓕᕆᔨᒃᑯᑦ ᐊᑖᓃ ᑖᒃᑯᐊ ᐃᓄᓕᕆᔨᒃᑯᓐᓂ ᐱᔪᓐᓇᖅᓯᔾᔪᑕᐅᓂᐊᒻᒪᑕ ᐃᓐᓇᐃᑦ ᐱᑦᑎᐊᖅᑕᐅᖃᑦᑕᖏᓐᓂᖏᑦ ᐋᖅᑭᒍᑎᒋᓇᓱᓪᓗᒍ ᐊᒻᒪᓗ ᐱᒋᐊᓐᓂᖅ ᑖᓐᓇ ᐱᓕᕆᕝᕕᖓᓂ ᐋᓐᓂᐊᖃᓐᓇᖏᑦᑐᓕᕆᔨᒃᑯᓐᓄ ᖃᐅᔨᓴᕈᑕᐅᓂᐊᒻᒪᑦ, ᐸᓐᓇᒍᑕᐅᓗᓂᓗ ᒪᑯᓄᖓ ᐊᖏᕐᕋᕆᔭᐅᔪᓂᒃ ᐱᔨᑦᑎᕋᖅᑕᐅᔭᕆᐊᖃᓐᓂᖏᓄᑦ ᐃᓐᓇᐃᑦ ᓄᓇᕘᒥ.
ᐅᖃᖅᑏ, ᒐᕙᒪᒃᑯᑦ 2015 ᑲᔪᓰᓐᓇᖅᑐᒥᒃ ᐸᖅᑭᒃᓯᓂᒻᒧᑦ ᓄᓇᕗᒻᒥ ᐊᑐᓕᖁᔨᓚᐅᒻᒪᑕ ᒐᕙᒪᒃᑯᑦ ᐅᓄᖅᓯᒋᐊᖅᑎᑦᑎᖁᔭᐅᓪᓗᑎᒃ ᐃᓂᐅᔪᓐᓇᖅᑐᓂᒃ ᐊᖏᕐᕋᒥ ᐊᑯᓂᐅᔪᒥ ᐸᖅᑭᔭᐅᔪᓐᓇᓐᓂᖏᓐᓄᑦ ᓄᓇᕘᒥ.
ᑕᐃᒪ ᖁᔭᓕᒐᓗᐊᖅᑐᖓ 7-ᑲᓐᓂᓐᓂᒃ ᐃᒡᓕᓐᓂᒃ ᒪᑐᐃᖅᓯᒻᒪᑕ ᐊᑯᓂᐅᔪᒥᒃ ᑲᒪᒋᔭᐅᔪᓄᑦ ᐃᖃᓗᒃᑑᑦᑎᐊᒻᒥ. ᑭᓯᐊᓂ ᐱᔭᕆᐊᖃᖅᑐᒻᒪᕆᒃᑲᓐᓂᐅᒻᒪᑦ ᐊᖏᕐᕋᒥ ᐃᓐᓇᐃᑦ ᑲᒪᒋᔭᐅᔪᓐᓇᖁᓪᓗᒋᑦ ᓄᓇᕗᒻᒥ ᐃᓚᔮᒥᓂᒃ ᓄᓇᒥᓐᓂᓪᓗ ᖃᓂᒃᓴᓪᓗᑎᒃ.
ᐅᖃᖅᑏ, ᑕᐃᒪ ᐱᒻᒪᕆᐅᒻᒪᑦ ᒐᕙᒪᒃᑯᑦ ᑲᔪᓰᓐᓇᓪᓗᑎᒃ ᐊᖅᑭᒃᓯᕙᓪᓕᐊᖏᓐᓇᓐᓂᒻᒥᒃ ᓇᓕᒧᑦᑐᒥᒃ ᑲᔪᓯᑎᑦᑎᓂᒻᒥᓪᓗ ᐃᑲᔪᖅᓱᐃᓂᒻᒧᑦ ᐃᓐᓇᓐᓂᒃ.
ᐃᑉᐸᒃᓴᖅ ᓴᖅᑭᑕᐅᓚᐅᖅᑐᑦ ᑎᑎᖅᑲᐃᑦ ᐊᓪᓗᓐᓂᐊᔾᔪᑯᓘᕗᑦ ᐊᒻᒪᓗ ᓂᕆᐅᑦᑎᐊᖅᐳᖓ ᑕᑯᒃᑲᓐᓂᖃᑦᑕᓛᕆᐊᔅᓴᖅ ᓯᕗᓂᑦᑎᓐᓂ.
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᒪᓕᒐᓕᐅᖅᑏᑦ ᐅᖃᐅᓯᖏᑦ, ᒪᓕᒐᓕᐅᖅᑎ ᑲᖏᖅᖠᓂᐅᑉ ᐅᐊᓐᓇᖓᓄᑦ, ᐃᒡᓗᓕᒑᔾᔪᒻᒧᓪᓗ, ᒥᔅᑐ ᑖᒻ ᓴᒻᒧᖅᑐᖅ.
ᒪᓕᒐᓕᐅᖅᑎᐅᑉ ᐅᖃᐅᓯᖓ 538 - 4(3): ᑲᓇᑕ 150-ᓂᒃ ᐅᑭᐅᓂᒃ ᓇᓪᓕᐅᑎᑎᓪᓗᒍ ᐃᖅᑲᐃᑎᑦᑎᔾᔪᑏᑦ (ᓴᒻᒧᖅᑐᖅ, ᑖ)
ᑖᒻ ᓴᒻᒧᖅᑐᖅ: ᖁᔭᓐᓇᒦᒃ, ᐅᖃᖅᑎᑦᑎᔩ. (ᑐᓵᔨᑎᒍᑦ) ᐅᖃᖅᑏ, ᐅᓪᓗᒥ ᓇᖏᖅᓯᕗᖓ ᐃᖅᑲᐃᖃᑎᒋᔪᒪᓪᓗᓯ ᑖᔅᓱᒪ 150-ᓂᒃ ᐊᕐᕌᒍᖃᓕᖅᑎᓪᓗᒍ ᑲᓇᑕ.
ᐅᖃᖅᑏ, ᑲᑎᒪᔾᔪᐊᓕᕋᑖᖅᖢᑕ ᐅᖃᐅᓯᖃᓚᐅᕋᒪ ᑕᑯᔅᓴᐅᑎᑕᐅᔪᒧᑦ ᖃᔭᓕᐅᓐᓂᒻᒧᑦ ᐃᒡᓗᓕᒑᔾᔪᒻᒥ, ᑕᐃᒪ ᒪᓕᒐᓕᐅᖅᑏᑦ ᐃᖅᑲᐅᒪᓂᐊᒻᒪᑕ ᐅᖃᓯᕆᓚᐅᕋᒃᑯᑦ ᑖᓐᓇ ᑕᑯᔅᓴᐅᑎᑦᑎᓂᖅ ᑲᑎᑦᑎᑦᑎᒻᒪᑦ ᐅᓪᓗᒥᓂᓴᓐᓂᒃ ᐃᖅᑲᓇᐃᔭᐅᑎᓂᒃ ᐊᒻᒪᓗ ᐃᓕᖅᑯᓯᑐᖃᑦᑎᓐᓂᒃ ᐱᓕᒻᒪᔅᓴᐃᔾᔪᑎᑦ ᑭᖑᕚᕆᑉᐸᓪᓕᐊᔪᓄᑦ ᐱᖅᑯᓯᖃᑎᒌᑦᑐᓄᑦ.
ᐅᖃᖅᑏ, ᐅᖃᐅᓯᖃᑦᑕᒻᒪᑦ ᑲᓇᑕᒎᖅ ᐱᕙᓪᓕᐊᖏᓐᓇᒻᒪᑦ, ᐅᕙᓂᓕ ᓄᓇᕘᒥ ᓱᓕ ᐃᖏᕐᕋᒐᑦᑕ ᒪᒥᓴᓐᓂᒻᒧᑦ ᐋᖅᑭᒃᓱᖃᑦᑕᐅᑎᓐᓂᒻᒧᓪᓗ.
ᕿᒦᑦ ᑐᖁᕋᖅᑕᐅᓂᕕᓂᖏᑦ, ᖁᑦᑎᒃᑐᒧᑦ ᐊᐅᓪᓛᖅᑎᑕᐅᓂᑯᑦ, ᐃᓕᓐᓂᐊᕆᐊᖅᑎᑕᐅᖃᑦᑕᖅᑐᕕᓃᓪᓗ ᐋᓐᓂᐊᓐᓇᖅᑐᒥᒃ ᑎᒍᒥᐊᖅᑎᑦᑎᒻᒪᑕ ᐊᒻᒪᓗ ᐅᖃᐅᓯᕆᔭᕆᐊᖃᖅᖢᑎᒍ ᐋᖅᑭᒃᓯᒪᖏᑦᑐᓂᒃ ᐱᑕᖃᒻᒪ ᓱᓕ ᐅᓪᓗᒥ. ᐃᒻᒥᓂᒃ ᑭᐱᓯᖃᑦᑕᓐᓂᖅ ᐱᓂᓪᓗᓂᒃᑯᓪᓗ ᓴᖅᑭᖃᑦᑕᖅᑐ.
ᑭᓯᐊᓂᓕ, ᐅᑉᐱᕆᒐᒃᑯ ᑖᒃᑯᐊ ᖄᖏᕈᓐᓇᖅᑰᕋᑦᑎᒍᑦ.
ᐅᖃᖅᑏ, ᑕᐃᒪ ᐅᖃᐅᓯᖃᑦᑕᖅᓯᒪᒻᒥᒻᒪᑦ ᓄᓇᔾᔪᐋᕈᖅ ᑲᓇᑕᒃᑲᓐᓂᓐᓂᒃ ᐱᑕᖃᕆᐊᓕᒃ.
ᑖᓐᓇ ᓱᓕᓂᕋᓪᓗᒍ ᐅᖃᖅᑐᖓ ᐊᒻᒪ ᐅᖃᕆᓪᓗᖓᓗ ᑲᓇᑕ ᓄᓇᕘᖃᒃᑲᓐᓂᕆᐊᓕᒃ.
ᐅᖃᖅᑏ, ᑕᒫᓂ ᑲᑎᒪᓂᒻᒥ ᓴᖅᑭᑦᑎᖃᑦᑕᖅᓯᒪᒐᒪ ᐱᒻᒪᕆᐅᓂᖏᓐᓂᒃ  ᓄᓇᕗᑦ ᑕᓱᖅᓯᖁᓪᓗᒍ ᐊᖅᑯᑎᑎᒍᑦ.
ᑭᖑᓂᐊᒍᑦ 150 ᐊᕐᕌᒍᖃᓕᖅᑎᓪᓗᒍ ᑲᓇᑕ, ᐊᖏᓂᖅᐹᖓ ᑖᓐᓇ ᐊᕕᒃᑐᖅᓯᒪᓂᖏᑦ ᐅᖓᓯᒌᖃᑦᑕᐅᑎᓂᖏᑦ. ᓂᕆᐅᑦᑎᐊᖅᐳᖓ ᐱᓪᓚᑦᑖᒥᒃ ᑲᔪᓯᕙᓪᓕᐊᓂᒻᒥᒃ ᑕᑯᔅᓴᕈᖅᐸᓪᓕᐊᓂᑦᑕ ᑲᓇᑕᐅᑉ ᐊᔪᕈᓐᓃᕈᑎᔅᓴᖏᓐᓂᒃ ᓲᓪᓗ ᑖᓐᓇ ᒫᓂᑐᕝᕙᒥ ᑭᕙᓪᓕᒻᒧᑦ ᐊᖅᑯᓯᐅᕆᔪᒪᓂᐅᔪᖅ.
ᐅᖃᖅᑏ, ᓇᓪᓕᐅᑎᓂᖅ ᓲᓪᓗ ᐊᕐᕌᒍᒥ ᖁᕕᐊᓲᑎᒋᔭᕗᑦ ᐃᖅᑲᐃᓂᒻᒧᑦ ᓂᕆᐅᓐᓂᒻᒧᓪᓘᖓᒻᒪᑦ.
ᑕᐃᒪ ᐱᒻᒪᕆᐅᒻᒪᑦ ᐃᒪᓐᓇ ᓱᓕᔪᒥᒃ ᐱᐅᔪᒥᒃ ᐱᐅᖏᓐᓂᖓᒍᓪᓗ ᓴᖅᑮᓇᓱᓐᓂᒻᒥᒃ ᑕᒫᓂ ᐊᑐᖅᓯᒪᔭᑦᑎᓐᓂᒃ.
ᑕᐃᒪᒃᑯᑦᑕ ᐊᖅᑭᒍᑎᖃᑦᑕᐅᑎᔪᓐᓇᓐᓂᐊᖅᑐᒍᑦ ᐊᔪᓐᓇᕈᓐᓃᖅᑎᑦᑎᓂᐊᖅᖢᑕᓗ.
ᐅᖃᖅᑏ, ᐊᖏᖅᑕᐅᔪᒪᕗᖓ ᐱᔭᕇᕈᒪᓪᓗᒍ ᐅᖃᐅᓯᕋ.
ᒪᓕᒐᓕᐅᖅᑎ ᐅᓂᒃᑳᖅᑕᒥᓂᒃ ᐱᐊᓂᒃᓯᔪᒪᒻᒪᓐ, ᐊᒃᑳᖅᑕᐅᕙ?
ᐊᒃᑳᖅᑐᒥᒃ ᑐᓴᓐᖏᓐᓇᒪ, ᒥᔅᑐ ᑖᒻ ᓴᒻᒧᖅᑑᖅ, ᑲᔪᓯᒋᑦ.
ᑖᒻ ᓴᒻᒧᖅᑐᖅ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑏ, ᖁᔭᓐᓇᒦᑦᑕᐅᖅ ᒪᓕᒐᓕᐅᖅᑎᐅᖃᑎᒃᑲ.
ᑕᐃᒪᑦᑕᐅᖅ ᐊᓯᐊᒎᕝᕕᖃᖏᓪᓚᕆᒻᒥᒻᒪᑦ ᓯᕗᒧᑦ ᑕᑯᓐᓈᑦᑎᐊᕆᐊᖃᖅᑐᒍᑦ ᕿᑐᓐᖓᕗᑦ ᐃᓱᒪᒋᐊᓪᓗᒋᑦ ᕿᑐᓐᖓᕗᓪᓗ ᓯᕗᓪᓕᐅᑎᓗᒋᑦ.
ᐅᖃᖅᑏ, ᑖᓐᓇ ᖃᔭᓕᐅᕆᐅᖅᓴᑎᑦᑎᓂᖅ ᕕᒃᑐ ᓴᒻᒧᖅᑐᖅ ᐃᓕᓴᕕᖓᓂ ᐃᒡᓗᓕᒑᕐᔪᒻᒥ ᓴᖅᑭᔮᖅᑎᑎᑦᑎᐊᓪᓚᕆᑦᑐᖅ ᐱᐅᓂᐹᖑᔪᓂᒃ ᑲᓇᑕᒥ. ᑕᐃᒪ ᒪᓕᒐᓕᐅᖅᑎᐅᖃᑎᓕᒫᒃᑲ ᐅᓪᓗᒥ ᐱᒻᒪᕆᐊᓗᒻᒥ ᑖᔅᓱᒥᖓ ᐃᖅᑲᐅᒪᑎᒋᔭᐅᓚᖓ.
ᒪᓕᒐᓕᐅᖅᑎᐅᑉ ᐅᖃᐅᓯᖓ 539 - 4(3): ᑭᕙᓪᓕᕐᒥ ᓇᒻᒥᓂᖃᖅᑐᐃᑦ ᑲᑐᔾᔨᖃᑎᒌᖓᑦ ᑲᑎᒪᓂᖓᑦ (ᒥᑭᓐᖑᐊᖅ)
ᐅᖃᐅᓯᑉᓴᓐᓂᒃ ᑲᔪᓯᒋᐊᓚᐅᖅᑳᖅᑎᓐᓇᖓ. ᐸᓂᒻᒪ ᐃᓚᖓᑦ ᐊᖃᒍ ᓇᓪᓕᐅᑎᓂᐊᕐᒪᑦ, ᑏᓇ ᒥᑭᓐᖑᐊᖅ ᐊᒻᒪᓗ ᐊᖓᔪᓐᖑᕋ ᕌᕗᑦ ᓰᑏᓈᖅ ᐊᖃᒍ ᓇᓪᓕᐅᓂᖅᓯᐅᑦᑎᐊᓂᐊᖅᐳᑦ.
ᐅᖃᖅᑎᑦᑎᔩ, ᐅᓪᓗᒥ ᓂᑯᕕᔾᔪᑎᖃᖅᑐᖓ ᐅᕙᖓ ᐊᒻᒪᓗ ᒪᓕᒐᓕᐅᖅᑎᐅᖃᑎᒋᔭᕋ ᑲᖏᖅᖠᓂᐅᑉ ᓂᒋᐊᓄᑦ, ᐋᓕᒃᔅ ᓴᒻᒧᖅᑐᖅ, ᑲᑎᒪᖃᑕᐅᓚᐅᖅᓯᒪᒐᑉᑕ ᑖᒃᑯᐊ ᑭᕙᓪᓕᕐᒥ ᓇᒻᒥᓂᖃᖅᑎᐅᔪᐃᑦ ᑲᑎᒪᓚᐅᖅᓯᒪᑎᓪᓗᒋᑦ.
ᑐᑭᓯᕚᓪᓕᕐᓇᓚᐅᖅᖢᓂ ᑐᓵᖅᐹᓕᕐᓇᓚᐅᖅᖢᓂ ᓇᒻᒥᓂᖃᖅᑎᐅᔪᓂᓪᓗ.
ᐊᒻᒪᓗᑦᑕᐅᖅ, ᑖᒻᓇ ᒪ’ᓇᖃᑕᐅᒍᐊᕋᒐ ᓯᕗᓕᐅᖅᑎᒋᔭᑉᑎᒍᑦ ᑕᑉᑑᓇ, ᐃᓚᐅᖃᑕᐅᔫᓪᓗᐊᓚᐅᕐᒪᑦ ᑐᓴᖅᐸᒻᒥᐊᒫᖅᖢᓂ ᓱᓇᑦ ᐊᒃᓱᕉᑎᒋᔭᐅᒻᒪᖔᑕ ᑭᕙᓪᓕᕐᒥ ᐊᒻᒪᓗ ᓄᓇᕗᒻᒥ.
ᐊᒻᒪᓗᑦᑕᐅᖅ ᑖᒃᑯᐊ ᒪ’ᓇᖃᑕᐅᕈᐊᖅᑐᒋᑦ ᐊᐳᖅᑎᓐᓈᖅᑐᕐᒥᐅᑦ Meadowbank-ᒥ. ᑖᓐᓇ ᐃᒃᓯᕙᐅᑕᕆᔭᐅᔪᖅ ᔨᒻ ᓈᓱ ᐊᒻᒪᓗ ᐊᒡᓃᑯ ᐄᒍᓪ ᐊᖓᔪᖅᑳᖏᑦ ᐃᓱᒪᑕᐅᓂᖏᑦ.
ᐊᒻᒪᓗ ᑕᐃᒃᑯᐊ ᐊᐳᖅᑎᓐᓈᖅᑐᕐᒥ ᐃᓄᐃᑦ ᐊᒥᓱᑦ ᐱᓕᕆᕙᒃᑐᑦ ᑐᓐᖓᓇᖓᐃᓐᓇᓚᐅᕐᒪᑕ.
ᑕᒃᐹᓂ ᑲᑎᒪᓚᐅᖅᑎᓪᓗᑕ ᖁᕕᐊᓇᓚᐅᖅᐳᖅ ᑕᑯᔫᓪᓗᐊᓚᐅᕋᑉᑕ ᐃᓅᖃᑎᒋᔭᑉᑎᓐᓂ ᐱᓕᕆᔪᓂᒃ.
ᐊᒻᒪᓗ ᑐᓴᒃᑲᓂᖅᑑᓪᓗᐊᓚᐅᕋᑉᑕ ᑭᕙᓪᓕᕐᒥᐅᑕᐃᑦ ᐃᓱᒫᓗᑎᒋᔭᐃᓂᒃ ᐊᒻᒪᓗ ᓄᓇᕗᓗᑦᑖᒧᑦ.
ᒪᓕᒐᓕᐅᖅᑎᐅᑉ ᐅᖃᐅᓯᖓ 540 - 4(3): ᓄᓇᕗᒻᒥ ᕿᒧᑦᑎᓕᐅᑎᔪᑦ 2017 - ᐸᖓᒡᒍᔾᔨᓂᖅ (ᓲᔪᖅ)
ᐅᓪᓗᒥ ᓇᖏᖅᓯᕗᖓ ᓴᐃᓕᐅᔭᕐᓗᖓ ᖁᕕᐊᓱᓪᓗᖓᓗ ᐅᖃᐅᓯᖃᓚᐅᑲᓐᓂᐊᕋᒪ ᐊᒃᓱᕈᓐᓇᖏᑦᑐᒥᒃ.
ᑕᐃᒃᑯᐊ ᕿᒧᒃᓯᔾᔪᐊᖅᑐᐃᑦ ᐃᒃᐱᐊᕐᔪᖕᒥ ᐊᐃᐳᕈᓪ 15-ᒥ ᐱᒋᐊᕈᒫᓕᕐᒪᑕ ᐃᒃᐱᐊᕐᔪᖕᒥ ᑕᐃᑲᖓᑦ ᐊᐅᓪᓚᕐᓗᑎᒃ.
ᐅᖃᖅᑎᑦᑎᔩ, ᑕᐃᔅᓱᒪᓂ ᕿᒻᒦᔭᖅᑕᐅᒻᒪᑕ ᓄᓇᓖᑦ ᕿᒥᑦ ᐊᓯᐅᓯᒪᓚᐅᖅᓯᒪᒻᒪᑕ.
ᑕᐃᒃᑯᐊ ᕿᒻᒥᓂᑦ ᐱᒋᐊᖅᑎᑦᑎᓂᑰᒻᒪᑕ ᐅᓄᖅᑐᑦ ᓄᓇᕗᒻᒥ ᕿᒻᒥᖃᓕᕐᒥᒻᒪᑕ.
ᑕᒪᓐᓇ ᐅᐱᓐᓇᓪᓚᕆᒻᒪᑦ.
ᐅᓪᓗᒥ ᒪᓕᒐᓕᐅᖅᑎᐅᖃᑎᒃᑲ ᐅᖃᐅᑎᕙᒃᑲ ᐃᓇᑦᑎᕗᖓ ᒫᓐᓇᒥ ᐱᒋᐊᕐᓗᓯ ᑕᐅᑐᒋᐊᖅᑐᕈᒪᒍᔅᓯ ᑮᓇᐅᔭᓯᓐᓂᒃ ᑲᑎᑦᑎᕙᓪᓕᐊᒋᑦᑎ ᖃᖓᑦᑕᐅᑎᔅᓴᓯᓐᓂᒃ ᐱᔪᒪᔪᖃᕐᓂᕈᓂ.
ᑕᐃᓐᓇ ᑕᑯᒥᓇᓪᓚᕆᖃᑦᑕᕐᒪᑦ ᑕᐃᒃᑯᐊ ᕿᒧᔅᓯᐊᓗᐃᑦ
ᐊᐅᓪᓚᕐᓂᐊᓕᕌᖓᑕ ᑎᑭᓕᕌᖓᑕᓗ  ᓄᓇᓕᓐᓄᑦ.
ᓄᓇᓖᑦ ᖁᕕᐊᓱᑦᑎᐊᓲᖑᒻᒪᑕ.
ᐃᓚᖏᓪᓗ ᑕᐃᒃᑯᐊ ᐃᓐᓇᐅᓂᖅᓴᐃᑦ ᐃᖅᑲᐃᓯᒪᓗᐊᕐᓂᑯᒧᑦ ᓴᐃᒪᔪᓐᓇᖃᑦᑕᖏᑦᑐᒡᒎᖅ ᑕᐃᒃᑯᐊ ᕿᒻᒦᑦ ᐊᐅᓪᓛᕈᑕᐅᕙᓚᐅᖅᑐᑦ ᖁᕕᐊᓲᑕᐅᓪᓗᑎᒃ.
ᑕᒪᓐᓇ ᐊᑐᑏᖃᓪᓚᑦᑖᕐᓂᖓᓄᑦ ᓄᓇᕗᒻᒥ.
ᐃᒃᐱᐊᕐᔪᖕᒥ ᐱᒋᐊᕈᒫᖅᑐᐊᐃᓐᓅᓕᕐᒥᖕᒪᑕ ᐊᑯᓂ ᑕᒪᓐᓇ ᐊᐅᓚᑦᑐᓂ.
ᑕᒪᓐᓇ ᖁᕕᐊᓲᑎᒋᓂᐊᕐᒥᔭᕗᑦ ᐃᒃᐱᐊᕐᔪᒻᒥᐅᑎᒍᑦ.
ᑕᑯᔭᖅᑐᖅᑐᖃᕈᒪᒍᓂ ᑕᒪᑐᒥᖓ ᐃᓇᑦᑎᒐᓗᐊᖅᐳᖓ ᒪᓕᒐᓕᐅᖅᑎᐅᖃᑎᓐᓂ ᐊᒻᒪᓗ ᖁᑦᑎᒃᑐᒧᑦ ᒪᓕᒐᓕᐅᖅᑎᐅᓪᓗᖓ ᑐᓐᖓᓱᑎᑦᑎᑎᐊᖅᐳᖓ ᑕᒪᑐᒥᖓ ᓇᓕᐊᑦ ᓄᓇᓕᓐᓂ ᑕᐃᑯᖓ ᑕᑯᔭᖅᑐᖅᑐᖃᕈᒪᒍᓂ.
ᒪᓕᒐᓕᐅᖅᑎᐅᑉ ᐅᖃᐅᓯᖓ 541 - 4(3): ᑐᓴᒐᒃᓴᖅ ᐃᓕᓐᓂᐊᕕᓐᓂ ᐱᓕᕆᔭᐅᔪᓂᒃ ᑭᓐᖓᕐᓂ (ᔪᐊᓇᓯ)
ᔪᐊᓇᓯ: ᐅᓐᓄᓴᒃᑯᑦ, ᐅᖃᖅᑏ, ᐊᒻᒪᓗ ᒪᓕᒐᓕᐅᖅᑎᐅᖃᑎᒃᑲ, ᑭᒻᒥᕈᒻᒥᐅᑦ, ᑭᓐᖓᕐᒥᐅᑦ, ᐊᒻᒪᓗ ᓄᓇᕗᒻᒥᐅᑦ.
ᐅᖃᖅᑏ, ᐅᓪᓗᒥ ᓇᖏᖅᓯᔪᖓ ᐅᐱᒍᓱᒍᒪᓪᓗᖓ ᑕᐃᒪ ᖃᐅᔨᒪᒐᑦᑕ ᑭᓐᖓᕐᓂ ᐃᓕᓐᓂᐊᕐᕖᕈᑎᓚᐅᖅᓯᒪᑎᓪᓗᒍ ᐊᕐᕌᒍ ᒪᕐᕉᑲᓴᐅᓕᖅᑑᖅ ᐊᓂᒍᖅᓯᒪᓕᖅᑐ ᑕᒪᓐᓇ ᑲᔪᓯᓚᐅᖅᓯᒪᑎᓪᓗᒍ.
ᑭᓯᐊᓂ ᐅᖃᓚᐅᖅᓯᒪᒐᒪ  ᑕᒪᓐᓇ ᑭᖑᕙᕐᓂᐊᓕᕐᒪᑦ ᐃᓕᓐᓂᐊᕐᓂᖅ ᐊᒻᒪᓗ ᑭᓯᐊᓂ ᓄᖅᑲᔾᔮᖏᓐᓂᖓᓂᒃ, ᐃᓕᓐᓂᐊᕐᓂᖅ ᓄᖅᑲᔾᔮᓐᖏᑦᑐᖅ ᐊᒻᒪᓗ ᑖᓐᓇ ᐅᖃᐅᓯᕆᒍᒪᓪᓗᒍ ᓇᓗᓇᐃᕈᒪᓪᓗᒍ ᑰᒑᕐᔪᒻᒥᐅᓄᑦ.
ᑭᓯᐊᓂ, ᐅᖃᖅᑏ, ᑕᐃᔅᓱᒪᓂᐅᑎᓪᓗᒍ ᓱᓕ ᐃᓕᓐᓂᐊᖏᓐᓇᓚᐅᕐᒪᑕ ᐊᒻᒪᓗ ᐊᕐᕌᓂ 2016-ᒥ ᐱᔭᕇᕐᕕᔅᓴᖃᓚᐅᖅᑑᒐᓗᐊᑦ ᑭᓯᐊᓂ ᐱᓇᓱᐊᕈᓯᕆᓛᖅᑕᑎᓐᓂ ᖁᕕᐊᓲᑎᒋᑕᐃᓐᓇᕐᓂᐊᓕᕋᑦᑎᒍ.
ᐅᑯᐊ ᐅᖃᕈᒪᔭᒃᑲ ᐱᔭᕇᓚᐅᖅᑐᐃᑦ ᐅᐱᒋᔪᒪᓪᓗᒋᑦ;
ᐊᒫᓐᑕ ᐸᓪᓗᖅ;
ᖁᑉᐹᐱᒃ ᓴᒻᒪᔪᐊᓕ;
ᓰ ᑕᖅᑭᐊᓱᒃ;
ᑲᐃᕆᓕᒃ ᕿᐊᑦᓱᒃ;
ᓇᐃᐋᓐ ᓴᒻᒪᔪᐊᓕ; ᐊᒻᒪᓗ
ᓇᐃᔫᒥ ᐅᑦᑐᕿ.
ᐅᖃᖅᑏ, ᑖᒃᑯᐊ ᐅᐱᒋᓪᓚᕆᑦᑕᒃᑲ ᑲᔪᓯᑐᐃᓐᓇᖅᓯᒪᓚᐅᕐᒪᑕ ᐊᔅᓱᕈᓐᓇᓚᐅᕋᓗᐊᖅᑎᓪᓗᒍ ᐊᕐᕌᒍ ᐊᒻᒪᓗ ᐃᓕᓐᓂᐊᓂᕐᒥᓂᒃ ᓴᐱᓕᓚᐅᓐᖏᒻᒪᑕ.
ᐱᓗᐊᖅᑐᒥᑦᑕᐅᖅ ᑖᒃᑯᐊ ᖁᔭᓐᓇᒦᕈᒪᕙᒃᑲ ᐊᖏᔪᖅᑳᕆᔭᖏᑦ, ᐃᓕᓐᓂᐊᕐᕕᒻᒥ ᐃᖅᑲᓇᐃᔭᖅᑎᐅᕙᑦᑐᑦ, ᐃᓕᓴᐃᔩᑦ ᐊᒻᒪᓗ ᐊᖏᔪᖅᑳᖓᑦ ᐊᒻᒪᓗᑦᑕᐅᖅ ᐃᓕᓐᓂᐊᖅᑐᓕᕆᔨᒃᑯᑦ ᑲᑎᒪᔨᖏᑦ.
ᐅᖃᖅᑏ, ᐱᓇᓱᐊᕈᓯᕆᓛᖅᑕᑎᓐᓂ ᒫᑦᓯ 22-ᖑᓕᖅᐸᑦ ᖁᕕᐊᓲᑎᒋᔭᐅᓛᕐᒪᑕ ᑖᒃᑯᐊ ᓄᓇᓕᒻᒥᐅᓄᑦ ᑲᑎᖃᑎᒌᓪᓗᑕ ᖁᔭᓕᓗᑕ ᑖᒃᑯᐊ ᐃᓱᓕᑉᐸᓪᓕᐊᑎᓪᓗᒋᑦ.
ᐅᐱᒋᖃᑎᒋᒍᒪᕙᔅᓯ ᐊᒻᒪᓗ ᓂᕆᐅᒃᑲᓐᓂᓛᕆᕗᖓ ᓯᕗᓂᑦᑎᓐᓂ ᑕᒪᒃᑯᐊ ᐊᓯᖏᑦ ᐊᒥᓲᓂᖅᓴᑲᓐᓂᒻᒪᕆᐅᓗᑎᒃ ᐃᓱᓕᑦᑎᕙᓪᓕᐊᓛᖅᑐᑦ ᖁᕝᕙᓯᓐᓂᓖᑦ 12-ᒥᒃ.
ᒪᓕᒐᓕᐅᖅᑎ ᐸᓐᓂᖅᑑᒧᑦ, ᒥᔅᑐ ᔮᓂ ᒪᐃᒃ.
ᒪᓕᒐᓕᐅᖅᑎᐅᑉ ᐅᖃᐅᓯᖓ 542 - 4(3): ᑐᓴᒐᒃᓴᖅ ᐸᓐᓂᖅᑑᒥ ᐃᖃᓗᒐᓱᓐᓂᐅᔪᒥᒃ (ᒪᐃᒃ)
ᐅᓪᓗᒥ ᓇᖏᖅᓯᒍᑎᖃᓕᕐᒥᔪᖓ ᐸᓐᓂᖅᑑᖅ ᐱᔾᔪᑎᒋᓪᓗᒍ ᑮᓇᐅᔭᓕᐅᕋᓱᓐᓂᕆᖃᑦᑕᖅᑕᖏᑦ ᐃᒪᕐᒥᐅᑕᓕᕆᓂᕐᒥ, ᖃᓕᕋᓕᓐᓂᐊᓂᕐᒥᒃ ᐱᓗᐊᖅᑐᒥ.
ᐊᕐᕌᒍ ᑖᒃᑯᐊ 25 ᐅᖓᑖᓄᓪᓘᓐᓃᑦ ᐸᓐᓂᖅᑑᒥ ᑕᒪᓐᓇ ᐊᐅᓚᓯᒪᓕᕐᖓᑦ ᑮᓇᐅᔭᓕᐅᕋᓱᓐᓂᖅ ᐃᖃᓗᓕᕆᓂᒃᑯᑦ ᐱᓗᐊᖅᑐᒥ ᖃᓕᕋᓕᓐᓂᐊᓂᒃᑯᑦ.
ᑖᒃᑯᐊ ᐸᓐᓂᑑᕐᒥᐅᑕᐃᑦ ᐱᓇᓱᐊᖃᑕᐅᓯᒪᐃᓐᓇᓲᖑᒻᒪᑕ ᐃᑭᕐᒥᐅᑕᓄᓪᓗ ᐊᒻᒪ ᓄᓇᖅᐸᓯᑦᑐᒥ ᖃᓕᕋᓕᓐᓂᐊᓂᕐᒥᒃ ᐃᖃᓗᓕᕆᓂᕐᒥᒃ ᑮᓇᐅᔭᓕᐅᕐᓂᒃᑯᑦ.
ᐸᓐᓂᑑᕐᒥᐅᑦᑕᐅᖅ ᑖᒃᑯᐊ ᓄᑖᒥᓂᖅᑐᖅᑎᖃᑦᑕᖅᑐᑦ ᖃᓕᕋᓕᒥᓂᕐᓂᒃ ᑕᒫᓂ ᖃᓕᕋᓕᒥᓂᕐᓂᑦ ᓂᐅᕕᕈᒪᔪᓂᒃ. ᐅᑭᐅᒃᑯᑦ ᑖᒃᑯᐊ ᐱᓇᓱᓪᓚᕆᑦᑐᑑᖃᑦᑕᖅᑐᑦ ᓄᑖᒥᓂᕐᓂᒃ ᐊᑐᐃᓐᓇᕈᐃᓪᓗᑎᒃ.
ᐊᕐᕌᓂᐅᓚᐅᖅᑐᖅ 700,000 ᐸᐅᓐᒥᒃ ᑕᕝᕙᓐᖓᑦ ᐸᓐᓂᖅᑑᒥᑦ ᐊᓂᔪᖃᓚᐅᖅᑐᖅ ᖃᓕᕋᓕᒥᓂᕐᓂᒃ ᓂᐅᕕᐊᖑᓯᒪᔪᓂᒃ
ᐊᒻᒪ ᑖᓐᓇ ᐅᑭᐅᒃᑯᑦ ᖃᓕᕋᓕᒥᓂᕐᓂᒃ ᓄᑖᒥᓂᖅᑐᖅᑎᑦᑎᖃᑦᑕᕐᓂᖅ ᑕᐃᒪᐃᓪᓚᕆᑦᑐᑑᔪᖅ ᑕᒫᓂ ᖃᐅᔨᒪᔭᑦᑎᒍ ᑲᓇᑕᒥ, ᐅᑭᐅᖑᑎᓪᓗᒍᓕ.
ᑕᕝᕙᓂ ᐃᖃᓗᓕᕆᕕᒻᒥ ᑕᒫᓂ 30-ᒦᑦᑐᑦ ᐃᖅᑲᓇᐃᔭᖃᑦᑕᖅᑐᑦ ᒫᓐᓇᐅᔪᖅ ᐊᒻᒪᓗ ᑖᒃᑯᐊ 45-ᓂᑦ ᓚᐃᓴᖃᖅᑐᑦ ᐃᖃᓗᒐᓱᑦᑏᑦ ᖃᓕᕋᓕᓐᓂᐊᕐᓂᕐᒧᑦ.
ᑕᐃᒪ ᐅᓪᓗᒥᒧᑦ ᑕᖅᑭᐅᓚᐅᖅᑐᒥ ᐱᒋᐊᓚᐅᖅᑎᓪᓗᒋᑦ ᑕᒫᓂ 300,000 ᐸᐅᓐᒥᒃ ᖃᓕᕋᓖᕈᑎᖃᖅᓯᒪᓕᖅᑐᑦ ᐅᓪᓗᒥᒧᑦ ᑎᑭᑦᑐᒍ ᐊᒻᒪ ᑖᒃᑯᐊ ᐃᖃᓗᒐᓱᑦᑏᑦ ᑮᓇᐅᔭᖅᑖᕆᓯᒪᔭᖏᑦ ᑕᒫᓂ $340,000-ᒦᓕᖅᑐᑦ.
ᑕᒪᓐᓇᐃᓛᒃ ᐃᑲᔫᑎᖃᓪᓚᕆᒻᒪᑦ  ᓄᓇᓕᓐᓄᑦ, ᐱᓗᐊᖅᑐᒥ ᑕᒪᒃᑯᓄᖓ ᐃᖅᑲᓇᐃᔮᖃᖅᐸᖏᑦᑐᑦ ᑕᕝᕙᓐᖓᑦ ᐃᖃᓗᓕᕆᓂᕐᒥᒃ ᐱᓇᓱᓐᓂᖏᑦ ᒪᓕᑦᑐᒋᑦ ᐃᖃᓗᒐᓱᑦᑏᑦ ᑕᒪᓐᓇ ᑲᔪᓯᑎᑦᑎᒻᒪᑦ.
ᐃᓕᖅᑯᓯᑐᖃᐅᔪᒥᒃ ᐸᓐᓂᖅᑑᒥ ᐱᒋᐊᖅᓯᒪᒻᒪᑕ ᓇᓗᓇᓐᖏᒻᒪᑦ ᑐᓴᐅᒪᔭᑦᑎᒍᑦ ᐊᕝᕙᒐᓱᓐᓂᒃᑯᑦ, ᕿᓚᓗᒐᐃᑦ ᐅᖅᓱᖓᒍᓪᓗ ᒫᔾᔭᖏᑦᑎᒍᓪᓗ, ᒥᖅᑯᓕᓐᓂᓪᓗ, ᕿᓯᓐᓂᓪᓗ, ᖃᐃᕈᓖᓪᓗ ᕿᓯᖏᑦ, ᓇᑏᓪᓗ ᕿᓯᖏᓐᓂᒃ.
ᐅᓪᓗᒥ ᑕᒪᓐᓇ ᐃᒪᕐᒥᐅᑕᓕᕆᓂᖅ ᐸᓐᓂᖅᑑᒥ ᑲᔪᓯᑦᑎᐊᕐᖓᑦ.
ᐊᒻᒪ ᖁᕕᐊᓱᑦᑐᖓ ᑐᓴᕋᑖᓚᐅᕋᒪ ᒥᑦᑎᒪᑕᓕᒻᒥ ᖃᐅᔨᓴᕐᓂᐅᓚᐅᖅᑐᖅ ᑲᔪᓯᑦᑎᐊᕐᓂᕋᖅᑕᐅᑎᓪᓗᒍ ᐊᒻᒪ ᖃᓕᕋᓕᖃᕐᓂᕋᖅᑕᐅᓪᓗᓂ.
ᑕᒪᓐᓇ ᐅᐱᓐᓇᖅᑐᖅ ᑲᔪᓯᒋᐊᖃᑦᑕᕆᔅᓯ ᑕᒪᔅᓱᒥᖓ.
ᒪᓕᒐᓕᐅᖅᑎᐅᑉ ᐅᖃᐅᓯᖓ 543 - 4(3): ᐃᓄᒃᓯᐅᑎᓂᒃ ᓂᕿᑖᕐᕕᒃ ᐃᒡᓗᓕᖕᒥ (ᖁᐊᓴ)
ᐊᖓᔪᖅᑳᖅ ᐹᓪ ᖁᐊᓴ: ᖁᔭᓐᓇᒦᒃ, ᐅᖃᖅᑎᑦᑎᔩ, ᐊᒻᒪᓗ ᓄᓇᖅᑲᑎᒃᑲ ᐅᓪᓗᖃᑦᑎᐊᕆᑦᑎ.
ᑕᒪᓐᓇᐃᓛᒃ ᒪᑯᓄᖓ ᓂᕆᔭᒃᓴᖃᓐᖏᓗᐊᖅᑐᓄᑦ ᓄᓇᑦᑎᓐᓂ ᐊᒥᓱᑦ ᑕᑯᖃᑦᑕᕋᑦᑎᒍᑦ ᐊᒻᒪᓗ ᓂᕿᑖᕐᕕᑦᑕᖃᖅᐸᓕᕐᒪᑦ, ᓴᖅᑭᖅᐸᓕᕐᒪᑕ ᓄᓇᑦᑎᓐᓂ.
ᖁᔭᓐᓇᒦᖃᑎᒋᔪᒪᑦᑎᐊᖅᑕᒃᑲ ᑖᒃᑯᐊ ᒪᓕᒐᓕᐅᖅᑎᐅᖃᑎᒃᑲ ᑕᒪᒃᑯᓂᖓ ᓴᖅᑭᑦᑐᖃᕌᖓᑦ ᐃᑲᔪᕋᓱᑦᑐᐃᑦ ᐃᓅᖃᑎᒥᓂᒃ, ᑕᒪᓐᓇ ᐅᐱᓐᓇᑦᑎᐊᖃᑦᑕᕐᒪᑦ.
ᐃᒡᓗᓕᖕᒥ ᑕᐃᒪᓐᓇᐃᑦᑐᖅᑕᖃᕐᒥᖕᒪᑦ, ᐅᕘᓇ ᐅᐱᒋᑦᑎᐊᕐᒥᒐᒃᑯ ᑖᒃᑯᐊ  ᐊᐅᓚᑎᑦᑎᓇᓱᒃᑐᐃᑦ ᐃᓅᑉ ᓂᕿᖔᖓᓂᒃ ᐃᓱᒪᖔᖅᖢᑎᒃ ᐆᑦᑐᖃᑦᑕᕈᒪᓕᕐᒥᒻᒪᑕ ᐊᒻᒪᓗ ᐆᑦᑐᖅᓯᒪᓪᓗᑎᒃ.
ᑕᒪᑐᒥᖓ ᐊᐅᓚᑎᑦᑎᔪᐃᑦ ᑮᓇᐅᔭᓕᐊᕋᓱᒃᖢᑎᒃ, ᑮᓇᐅᔭᐃᑦ ᐃᓚᖓᒍᑦ ᐃᑲᔫᑎᖃᖃᑦᑕᕐᓂᐊᕐᒪᑦ ᑕᒪᒃᑯᓄᖓ ᐊᖑᓇᓱᒍᓐᓇᖅᑐᓄᑦ. ᐊᖑᑕᒥᓂᒃ ᑕᕝᕙ ᐅᑎᕈᑎᒃ ᑖᒃᑯᐊᓕ ᑕᒪᒃᑯᓄᖓ ᓂᕿᖃᓗᐊᓐᖏᑦᑐᓄᑦ ᐊᔾᔭᖅᑕᐅᖃᑦᑕᕈᓐᓇᕋᔭᕐᒪᑕ ᓂᕿᑖᕐᕕᒻᒥᒃ ᑕᐃᒪᓐᓇᒃ ᐊᐅᓚᔪᑦ.
ᑕᑉᐱᑲᓂ ᐃᒡᓗᓕᒻᒥ ᐅᐱᒋᑦᑎᐊᕋᒃᑯ ᐃᓄᒃᓯᐅᑎᓂᒃ ᖃᓄᖅ ᑕᒪᒃᑯᐊ ᓂᕿᖃᑦᑎᐊᓗᐊᖃᑦᑕᖏᑦᑐᐃᑦ ᐊᖏᕐᕋᒥᓂᒃ ᓂᕿᑖᕈᓐᓇᕐᒪᖔᑕ.
ᑕᐃᒪᓐᓇᒃ ᐋᖅᑭᑦᓯᓐᓇᓱᒻᒪᑕ ᑖᓐᓇ ᐅᐱᒋᑦᑎᐊᕋᒃᑯ ᐅᐱᒋᖃᑎᒋᔪᒪᑦᑎᐊᖅᐸᒃᑲ ᒪᓕᒐᓕᐅᖅᑎᖃᑎᒃᑲ.
ᐊᒻᒪ ᑕᒪᒃᑯᐊ ᓂᕿᑖᕐᕕᒻᒥ ᓂᕿᑖᕐᕕᐅᓇᓱᐊᖃᑦᑕᖅᑐᑦ ᐃᑲᔪᕐᔪᐊᖃᑦᑕᕐᒪᑕ ᐃᑲᔪᖃᑦᑕᕐᓚᕗᑦ, ᖁᔭᓕᓗᑎᒍᓪᓗ ᐃᓅᖃᑎᒥᓂᒃ ᐃᑲᔪᑦᑎᐊᕋᓱᒻᒪᑕ.
ᑖᒃᑯᐊ ᐅᐱᒋᑦᑎᐊᒧᑦ ᑕᕝᕘᓇ ᓴᖏᖅᓯᔾᔪᑎᒋᔭᒃᑲ, ᐅᖃᖅᑎᑦᑎᔩ.
ᒪᓕᒐᓕᐅᖅᑎᐅᑉ ᐅᖃᐅᓯᖓ 544 - 4(3): ᖁᔭᓕᓂᖅ ᐃᓚᔮᕆᔭᒥᓂᒃ (Hᐃᒃᔅ)
ᒫᓐᓇ ᐱᕕᖃᕐᓂᓐᓂ ᖁᔭᓐᓇᒦᕈᒪᔪᖓ ᒪᓕᒐᓕᐅᖅᑎᐅᖃᑎᓕᒫᑦᑎᐊᕐᓂᒃ ᐅᕙᓃᑦᑐᑦ.
ᑲᑎᒐᐃᒐᑦᑕ ᐊᑯᓂᕕᔾᔪᐊᕌᓗᒃ ᐃᒪᐃᓕᖅᑎᓪᓗᒍ ᐊᕐᕌᒍᒥ, ᐃᑲᕐᕋᒐᓛᓗᓐᓂᓪᓗ ᐊᒃᓱᕈᓲᖑᓪᓗᑕᓗ.
ᑖᒃᑯᐊ ᐃᓕᑕᕆᒍᒪᒐᒃᑭᑦ ᐃᖅᑲᓇᐃᔭᖅᑎᒃᑲᓗ ᐱᓕᕆᐊᕆᕙᑦᑕᖏᑦ, ᑕᐃᒃᑯᐊᓗ ᑕᓚᕖᓴᒃᑯᑦ ᑕᑯᕋᓐᓈᐸᑦᑐᐃᑦ ᖃᐅᔨᒪᖁᓪᓗᒋᑦ ᖃᓄᑎᒋᐊᓗᒃ  ᐃᖅᑲᓇᐃᔭᕆᐊᖃᖅᐸᒻᒪᖔᑕ, ᐅᕙᓂ ᑕᑯᕙᓐᖏᒻᒪᑕ
ᒫᓐᓇ ᑕᐃᒍᒪᓪᓚᕆᑦᑕᒃᑭᑦ ᐃᓚᓕᒫᑦᑎᐊᕗᑦ.
ᓂᓪᓕᖅᑐᖃᖃᑦᑕᓚᐅᖅᑐᖅ ᐊᕐᓇᐃᑦ ᐅᓪᓗᕆᔭᖓᓂ ᓯᓚᕐᔪᐊᓕᒫᒥ.
ᐅᕙᓂ ᐃᖅᑲᓇᐃᔭᕆᐊᕈᑎᒃ ᐃᑲᕐᕋᑯᑖᕌᓗᓐᓂᒃ ᑕᐃᒫᒃ ᐃᓚᕗᑦ ᕿᒪᒃᓯᒪᔭᕗᓪᓗ ᐃᑲᔪᖃᑦᑕᖅᐳᑦ ᒪᑭᒪᑎᑦᑎᖃᑦᑕᖅᐳᑦ ᐱᒐᓱᐊᖅᑕᑎᓐᓂᒃ ᓴᖅᑭᔮᖅᑎᑦᑎᓚᕆᑉᐸᑉᐳᑦ ᐅᕙᓂ.
ᒪᓕᒐᓕᐅᖅᑎᑐᐃᓐᓇᕆᓐᖏᑕᕐᓂᒃ ᖁᔭᓕᒍᒪᖃᑖᕋᒪ, ᑕᐃᒃᑯᐊᓗᑦᑕᐅᖅ ᐃᓚᕗᑦᑕᐅᖅ ᐅᕙᑦᑎᓐᓂ ᑕᐃᒪᐃᒍᓐᓇᑎᑦᑎᕙᒻᒪᑕ.
ᐅᖃᐅᓯᒃᑯᑦ ᐊᐱᖅᑯᑕᐅᓚᐅᖅᑐᓄᑦ ᑭᐅᔾᔪᑏᑦ. (ᑐᓵᔨᑎᒍᑦ) ᒥᓂᔅᑕᐅᔪᖅ ᐱᕙᓪᓕᐊᔪᓕᕆᓂᕐᒧᑦ ᐃᖏᕐᕋᔪᓕᕆᓂᕐᒧᓪᓗ, ᒥᔅ ᒫᓂᑲ ᐃᐊᓪ-ᑲᓇᔪᖅ.
ᑭᐅᔾᔪᑎᒃ ᐅᖃᐅᓯᒃᑯᑦ ᐊᐱᖅᑯᑎᒧᑦ 673 - 4(3): ᐊᕙᑎᒥᒃ ᖃᐅᔨᓴᐃᓂᖏᑦ ᓄᓇᕗᒻᒥ ᐊᕙᑎᓕᕆᔨᒃᑯᑦ (ᐃᐊᓪ-ᑲᓇᔪᖅ)
ᑖᓐᓇ ᑭᐅᔾᔪᑎᒃ ᐅᖃᐅᓯᒃᑯᑦ ᐊᐱᖅᑯᑕᐅᓚᐅᖅᑐᒧᑦ ᒥᔅᑕ ᐸᐅᓗᓯ ᕿᔪᒃᑖᕐᒧᑦ, ᒪᓕᒐᓕᐅᖅᑎ ᐅᖅᑯᕐᒥᐅᓄᑦ, ᒫᑦᓯ 8, 2017-ᖑᑎᓪᓗᒍ, ᓈᓴᐅᑎᓕᒃ 673-4(3) ᐱᔾᔪᑎᓕᒃ ᐊᕙᑎᓕᕆᓂᕐᒥᒃ ᖃᐅᔨᓴᕐᓂᐅᓚᐅᖅᑐᒥᒃ ᓄᓇᕗᒻᒥ ᐊᕙᑎᓕᕆᔨᒃᑯᓐᓄᑦ.
ᓄᓇᕘᒥ ᐊᕙᑎᓕᕆᔨᒃᑯᑦ ᑲᑎᒪᔨᖏᑦ ᓇᓗᓇᐃᖅᓯᓚᐅᖅᑐᑦ ᐃᓄᓕᒫᖅᑎᑦᑎᖃᑦᑕᕐᓂᐊᕐᓂᕋᖅᑐᑎᑦ ᓄᓇᓕᓐᓂ ᐊᑕᐅᓯᐅᓐᖏᑦᑐᒥᒃ ᐃᓚᐅᓪᓗᒍ ᑲᖏᖅᑐᒑᐱᒃ ᐊᒻᒪ ᕿᑭᖅᑕᕐᔪᐊᖅ.
ᓇᓗᓇᐃᖅᓯᑲᓐᓂᓚᐅᕐᒥᔪᑦ ᓄᓇᕗᒻᒥ ᐊᕙᑎᓕᕆᔨᒃᑯᑦ ᑲᑎᒪᔨᖏᑦ ᓯᕗᓪᓕᐹᖅᓯᐅᒻᒥᑦᒃ ᐃᓄᓕᒫᖅᑎᑦᑎᓂᐊᕐᓂᕐᒥᓂᒃ ᐊᒻᒪ ᑲᑎᒪᑎᑦᑎᓛᕐᓂᐊᕐᓂᕐᒥᓂᒃ ᐃᖃᓗᓐᓂ ᑐᓴᐅᒪᑎᑦᑎᓂᐊᕋᒥᒃ, ᑐᓴᐅᒪᑦᑎᕐᓂᐊᕋᑦᑕ.
ᒥᓂᔅᑕᖃᐃ ᓇᓗᓇᐃᖅᓯᔪᓐᓇᖅᐳᖅ ᓇᓪᓕᐊ ᑎᒥᐅᔪᑦ ᐃᑲᔪᖅᑐᐃᔨᐅᓂᐊᕐᒪᖔᕐᒥᑦ ᓄᓇᓕᓐᓂᑦ ᑕᒫᓂ ᑐᑭᓯᓇᓱᓐᓂᖅ ᐊᑐᖅᑕᐅᑎᓪᓗᒍ?
ᐅᖃᖅᑏ, ᓄᓇᕗᑦ ᒐᕙᒪᒃᑯᖏᑦ ᐱᓕᕆᖃᑎᖃᕐᒪᑕ ᑕᕝᕙᓂ ᐅᐸᓗᖓᐃᔭᐃᓪᓗᑎᑦ ᐊᕙᑎᐅᑉ ᖃᐅᔨᓴᖅᑕᐅᔾᔪᑎᒋᓂᐊᖅᑕᖓᓂᒃ ᐊᐅᓚᑕᐅᔪᖅ ᓄᓇᕗᒻᒥ ᐊᕙᑎᓕᕆᔨᒃᑯᑦ ᑲᑎᒪᔨᖏᓐᓄᑦ.
ᑖᓐᓇ ᖃᐅᔨᓴᐃᓂᐅᔪᖅ ᐱᔾᔪᑎᖃᖅᑐᖅ ᓯᕗᓂᔅᓴᑎᓐᓂ ᐱᕙᓪᓕᐊᑎᑦᑎᓂᕐᒧᑦ ᐅᖅᓱᐊᓗᔅᓴᓯᐅᕐᓂᕐᒧᑦ ᒐᓴᓖᔅᓴᖅᓯᐅᕐᓂᕐᒧᑦ Baffin Bay-ᒥ ᐊᒻᒪᓗ ᑕᓪᓗᕈᑏ ᐃᒪᖓᓂᒃ.
ᑖᒃᑯᐊ ᐱᕙᓪᓕᐊᔪᓕᕆᔨᒃᑯᑦ ᐃᖏᕐᕋᔾᔪᑎᓕᕆᔨᒃᑯᓪᓗ ᐃᓚᒋᔭᐅᑦᑎᐊᖅᑐᑦ ᑖᒃᑯᓄᖓ ᐅᐸᓗᖓᐃᔭᐃᑎᔪᑦ ᐊᕙᑎᒥ ᖃᐅᔨᓴᐃᔩᑦ ᐱᔭᕆᐊᑭᓪᓕᑎᑦᑎᔩᑦ ᑲᑎᒪᔨᖏᓐᓄᑦ.
ᐃᑲᔪᖅᑐᐃᔪᑦ ᖃᐅᔨᓴᐃᓂᕐᒧᑦ ᐃᖏᕐᕋᓂᖓᓂᒃ ᐊᐅᓪᓗᔾᔨᓗᑎᑦ ᑕᖅᑲᒃᑯᐊ ᐃᓕᓐᓂᐊᖅᑎᑕᐅᖃᑦᑕᖁᓪᓗᒋᑦ ᑖᒃᑯᓄᖓ ᐱᕙᓪᓕᐊᑎᑦᑎᓂᕐᒧᑦ ᓄᓇᕗᒥᐅᓪᓗ ᑐᓴᐅᒪᑦᑎᐊᖁᓪᓗᒋᑦ ᑕᒪᑐᒧᖓ.
ᐊᐱᖅᑯᑦ 699 - 4(3): ᑲᓇᑕᐅᑉ ᐃᑦᑐᒃᑯᕕᖓᓂᒃ ᐊᓯᓐᖑᐃᓂᖅ (ᐅᑲᓕᖅ)
ᐅᖃᖅᑎᑦᑎᔩ, ᑖᓐᓇ ᒥᓂᔅᑑᔪᖅ ᓯᓚᑎᑦᑎᓐᓄᑦ ᒐᕙᒪᓕᕆᔨᒃᑯᓐᓄᑦ ᐊᐱᖅᓱᑲᐃᓐᓇᕈᒪᓕᕐᒥᔭᕋ.
ᑕᐃᒪᐃᓛᒃ ᖃᐅᔨᒪᔪᐃᓐᓇᐅᒐᑦᑕ ᑖᓐᓇ ᐃᑦᑐᒃᑯᕕᒻᒥ ᓄᓇᕗᒻᒧᑦ ᑭᒡᒐᑐᖅᑐᖅ ᐅᖃᖅᓯᒪᒻᒪᑦ ᑖᓐᓇᒎᖅ ᐃᓂᖓ ᐊᕐᕌᒍ 8 ᐊᓂᒍᖅᓯᒪᓕᖅᑲᑕ ᑖᓐᓇ ᐃᓂᖓ ᒪᑐᐃᓛᕐᖓᑦ.
ᑖᓐᓇ ᐊᕐᕌᒍ ᑕᒫᓃᑦᑐᓂ.
ᑖᓐᓇᓕ ᐊᐱᖅᓱᕈᒪᔭᕋ ᒥᓂᔅᑑᔪᖅ, ᑖᒃᑯᐊ ᓄᓇᕗᒃᑯᑦ ᐃᑲᔪᖅᑐᕐᒪᖔᑕ ᓂᕈᐊᕐᓂᕐᒥᒃ ᑖᔅᓱᒧᖓ ᐃᔅᓯᕙᐅᑕᐅᓂᐊᖅᑐᒧᑦ ᐃᑦᑐᒃᑯᕕᒻᒥ? ᐋᒡᒐᓘᓐᓃᑦ ᐄᓘᓐᓃᑦ?
ᓄᓇᕗᒻᒧᑦ ᓯᕗᓕᖅᑎᐅᔪᖅ, ᒥᔅᑐ ᑕᑉᑐᓇ.
ᖁᔭᓐᓇᒦᖅᐸᕋ ᐊᐱᕆᒻᒪᑦ ᑖᓐᓇ ᒪᓕᒐᓕᐅᖅᑎ.
ᐅᖃᖅᑏ, ᑖᒃᑯᐊ ᓴᖅᑭᑕᐅᓚᐅᖅᑐᑦ ᑎᑎᕋᖅ ᕿᒥᕐᕈᓇᓚᐅᕋᒃᑭᑦ 2009-ᒥ ᐱᒋᐊᓚᐅᖅᓯᒪᒻᒪᑦ ᑎᒃᑯᐊᖅᑕᐅᓪᓗᓂ ᓯᐊᓇᑐ ᐅᖃᓚᐅᖅᓯᒪᒻᒪᑦ ᑕᐃᒪᓐᓇ 8-ᓄᑦ ᐊᕐᕌᒍᓄᑦ ᑕᐃᒪᓐᓇ ᓂᕆᐅᒋᔭᐅᓪᓗᓂ ᐊᖓᔪᖅᑳᕐᔪᐊᖓ ᑲᓇᑕ ᐊᓯᔾᔩᓚᐅᖅᓯᒪᒻᒪᑦ ᐱᖁᔭᕐᔪᐊᒻᒥ ᑕᐃᒃᑯᐊ ᐃᑦᑐᐃᑦ ᑲᑎᒪᔨᖏᑦ 8-ᓄᑦ ᐊᕐᕌᒍᓄᑦ ᐊᑕᐃᓐᓇᖃᑦᑕᖁᓪᓗᒋᑦ ᓂᕈᐊᖅᓯᖃᑦᑕᓛᕐᒪᑕ ᑭᖑᖓᒍᑦ.
ᓱᖅᑯᐃᒪᔭᒃᑯᑦ ᑎᑎᕋᐅᓯᐊᓚᐅᖅᓯᒪᓐᖏᓐᓇᒪ ᓂᓪᓕᕕᐅᓚᐅᖅᓯᒪᓇᖓᓗ ᐊᖓᔪᖅᑳᕐᔪᐊᖓᓐᓂᒃ ᑲᓇᑕᐅᑉ. ᑕᐃᒪᓐᓇᐃᓕᖓᒻᒪᑦ ᑕᐃᒪᓐᓇ ᐅᕙᖓ ᐊᐅᓚᑦᑐᓐᓇᖏᒃᖢᒍᓗ ᓂᓪᓕᐅᑎᒋᔪᓐᓇᖏᓐᓇᒃᑯ ᒐᕙᒪᑐᖃᒃᑯᑦ ᑎᒃᑯᐊᖃᑦᑕᒪᔾᔪᒃ.
ᓱᖅᑯᐃᓯᑎᑕᐅᑦᑎᐊᕈᒪ ᖃᓄᐃᓕᐅᕐᓂᐊᕐᒪᖔᑦ ᖃᐅᔨᒪᔭᒃᑯᑦ ᐱᖁᔭᕐᔪᐊᖓ ᐊᓯᔾᔨᔮᖅᐸᓚᐃᓐᖏᒻᒪᑦ ᓂᕈᐊᕐᓂᕐᒧᑦ ᖃᐅᔨᒪᔪᖓᐅᒐᓗᐊᖅ.
ᐅᖃᖅᑏ, ᐊᖏᖃᑎᒌᒋᐊᖃᕐᒪᑕ ᐃᓘᓐᓇᓕᒫᑦᑎᐊᖏᑦ  ᑲᓇᑕᐅᑉ ᒐᕙᒪᖃᕐᕕᖏᑦ ᐊᑐᓂ, ᐃᓛᒃ ᑎᓴᒪᐅᔪᓐᖏᒐᖅᑐᓂᓂᓛᒃ ᒐᕙᒪᖃᕐᕕᖏᑦ, ᐊᓯᔾᔩᓂᐊᖅᑎᓪᓗᒋᑦ ᑕᐃᒪᐃᓐᓇᐃᑦᑐᒥᒃ
ᐱᖁᔭᕐᔪᐊᖏᓐᓇ ᐃᑦᑐᐃᑦ ᑲᑎᒪᔨᖏᑕ.
ᐄ, ᑕᐃᒪᐃᒃᑲᓗᐊᖅᑎᓪᓗᒍ ᓯᓚᑎᑦᑎᓂ ᓂᕈᐊᖅᑎᑦᑎᖃᑦᑕᖅᓯᒪᔪᑦ. ᐊᑕᐅᓯᐊᖅᑐᓂ ᑕᐃᒪ ᓂᕈᐊᖅᑕᐅᓯᒪᔪᖅ ᐃᓕᔭᐅᓚᐅᖅᓯᒪᒻᒥᔪᖅ ᑕᕝᕗᖓ ᐃᑦᑐᒃᑯᕕᒻᒧᑦ.
ᑕᐃᒫᑦᑕᐅᖅ ᑭᒡᒐᑐᖅᑕᐅᑦᑎᐊᕈᒪᒐᓗᐊᕐᒥᒐᑦᑕ ᑕᕝᕙᓂ ᐃᑦᑐᒃᑯᕕᒻᒥ ᓄᓇᕗᒻᒦᖔᓪᓚᕆᑦᑐᒥᒃ ᓂᕈᐊᕈᒪᓪᓗᑕ.
ᑖᓐᓇ ᐊᔭᐅᖅᓯᒋᐊᒃᑲᓐᓂᕈᓐᓇᖅᑲ ᑖᓐᓇ ᐊᕐᕌᒍᖓ ᐃᓱᓕᒻᒪᑦ ᐊᓯᐊᓂᑦ ᓄᑖᒥᒃ ᓂᕈᐊᖅᑕᐅᓯᒪᔪᒥᒃ ᐃᓕᓯᔪᒪᓂᕋᕐᓗᓂ ᒐᕙᒪᑐᖃᒃᑯᓐᓄᑦ?
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᓯᕗᓕᖅᑎ ᓄᓇᕗᒻᒧᑦ, ᒥᔅᑕ ᑕᑉᑐᓇ.
ᐅᖃᖅᑏ, ᐅᖃᖅᑲᐅᒐᒪᐃᓛᒃ ᒐᕙᒪᑐᖃᒃᑯᑦ ᑖᒃᑯᐊ ᑲᒪᒋᒻᒪᒍ. ᑖᓐᓇ ᑲᑎᒪᔨᐅᖃᑕᐅᔪᖅ ᖃᐅᔨᒋᐊᕈᒪᒍᓂ ᐊᓯᔾᔩᓂᐊᕐᒪᖔᑕ ᐱᖁᔭᕐᔪᐊᖏᓐᓂ ᓄᓇᕗᒻᒦᑦᑐᑦ ᑭᒃᑯᑐᐃᓐᓇᐃᑦ ᖃᓪᓗᓈᑦ ᓄᓇᖓᓃᑦᑐᓪᓗ ᐱᔪᓐᓇᕐᓂᖃᕐᒪᑕ ᐊᖓᔪᖅᑳᕐᔪᐊᖓᓄᑦ ᑲᓇᑕᐅᑉ ᐱᖁᔭᓕᐅᖅᑎᕐᔪᐊᒧᓪᓗ ᑎᑎᕋᕈᓐᓇᑎᐊᖅᑐᖅ.
ᑕᐃᒪ ᐅᖃᐅᔾᔭᐅᓚᐅᖅᓯᒪᓐᖏᓐᓇᒪ ᑎᑎᕋᐅᔭᓚᐅᖅᓯᓐᖏᓐᓇᒪ ᐅᖃᓛᕕᐅᓚᐅᖅᓯᒪᓐᖏᓐᓇᒪᓘᓐᓃᑦ ᖃᓄᐃᓕᖓᓕᕐᒪᖔᑦ ᐃᑦᑐᐃᑦ ᑲᑎᒪᔨᖏᓐᓂ ᐱᖁᔭᔅᓴᓂᒃ ᕿᒥᕈᔩᑦ ᑲᑎᒪᔨᖏᑦ ᐱᓪᓗᒋᑦ.
9-ᖑᓕᒪᖅᑕ ᑕᐃᒃᑯᐊ ᓄᑖᑦ ᐃᑦᑐᒃᑯᕕᒻᒧᑦ ᑕᐃᔅᓱᒪᓂ. ᐃᓘᓐᓇᑲᓯᐅᖅᑰᖅᑐᖅ ᐅᖃᐅᓚᐅᖅᓯᒪᔪᐃᑦ ᐊᕝᕕᐊᕋᔭᓐᖏᒋᐊᖏᓐᓂᒃ ᒪᓕᒐᕐᓂᒃ ᑲᔪᓯᑎᑕᐅᔪᖃᖅᐸᑦ ᒐᕙᒪᖃᕐᕕᓕᒫᓂ ᓂᕈᐊᖃᑦᑕᓂᕐᒧᑦ ᐊᒻᒪᓗ ᐅᕙᓐᖓᑦ ᒪᓕᒐᓕᐅᕐᕕᒻᒥᒃ
ᓂᕈᐊᖅᑕᐅᖃᑦᑕᖁᔨᓐᓂᖅᐸᑕ ᐃᑦᑐᑯᕕᒻᒥ ᑭᒡᒐᑐᖅᑎᐅᒐᔭᖅᑐᓂᒃ ᓄᓇᕗᒻᒥ ᖃᐅᔨᒋᐊ  ᕈᓐᓇᓪᓚᕆᑦᑕᕗᑦ.
ᑭᓯᐊᓂᓕ ᒫᓐᓇᐅᓂᖓᓂ ᑕᐃᓐᓇ ᐱᖁᔭᓕᕆᕕᒻᒧᑦ ᓂᕈᐊᖅᑕᐅᓯᒪᔪᖁᑎᕗᑦ ᑎᑎᕋᕐᕕᐅᔪᓐᓇᖅᑐᖅ ᖃᐅᔨᒋᐊᕋᓱᓪᓗᒍ ᑭᓱᐃᑦ ᐱᔾᔪᑕᐅᒻᒪᖔᑕ ᐊᒻᒪᓗ ᑲᓇᑕᐅᑉ ᐊᖓᔪᖅᑳᕐᔪᐊᖓ ᖃᓄᖅ ᐃᓱᒪᖃᕐᒪᖔᖅ.
ᑭᖑᓪᓕᕐᒥ ᐳᕋᐃᒻ ᒥᓂᔅᑕ ᐅᖃᖃᑎᒋᓕᕈᒃᑯ ᑕᒪᓐᓇ ᐅᖃᐅᓯᕆᒐᔭᖅᑕᕋ ᖃᐅᔨᒋᐊᕐᓗᒍ ᓕᐳᕈᒃᑯᑦ ᖃᓄᐃᓕᖓᒻᒪᖔᑕ ᐃᑦᑐᒃᑯᕕᐅᑉ ᐋᖅᑭᒋᐊᖅᑕᐅᔾᔪᑎᔅᓴᖓᓂᒃ.
ᐅᖃᖅᑎᑦᑎᔩ, ᑕᒪᓐᓇᐃᓛᒃ ᐃᓕᖅᑯᓯᕗᑦ ᐋᖅᑭᒋᐊᕆᐊᖃᖅᑑᔮᓪᓚᕆᒻᒪᑦ ᐅᓪᓗᒥ ᑕᐃᓐᓇ ᑭᒡᒐᑐᕐᓇᕋᖅᑕᐅᔪᖅ ᓄᓇᕗᒻᒥ ᓵᔅᓯᑦᑕᐅᑎᒋᕙᑦᑐᓂ ᐃᓄᓐᓄᑦ, ᖀᒥᒍᓱᓐᓂᕋᐃᓕᖅᐸᑦᑐᓂ ᑎᒥᐅᔪᓂᒃ.
ᑕᐃᒪᓕ ᓴᓂᓕᐊᓂ ᑕᕝᕙᓂᔅᓴᐃᓐᓇᖅ ᐃᔅᓯᕚᖃᑎᖓᓂ ᐅᖃᖅᑐᖃᓪᓕᕆᓪᓗᓂ, ᑕᐃᒪᒎᖅ ᑕᒪᒃᑯᐊ ᐃᓕᓐᓂᐊᕆᐊᖅᑎᑕᐅᕙᑦᑐᒥᓃᑦ ᐊᑲᐅᔅᓴᑐᐃᓐᓇᖅᑐᓂ ᑕᐃᒪᐃᑦᑐᒥᒃ ᓂᓪᓕᐊᔪᒥᒃ ᓄᓇᖃᖅᑳᖅᓯᒪᔪᑦ ᐊᖅᓵᖅᑕᐅᖃᑦᑕᕐᓂᑯᖏᓐᓂᒃ.
ᑕᐃᒫᒃ ᑐᓴᓕᖅᑐᒥ ᐃᖅᑯᓕᓐᖑᐊᕋᓂᓘᓐᓃᑦ ᑖᓐᓇ ᑭᒡᒐᑐᖅᐸᓱᑦᑑᒐᓗᐊᖅ ᓄᓇᕗᒻᒥ ᑕᒪᓐᓇ ᐃᑉᐱᓐᓇᓚᐅᕐᖓᑦ.
ᑕᐃᒫᒃ ᑖᓐᓇ ᐊᑕᔫᔮᖅᑐᖅ ᑭᒡᒐᑐᖅᑑᔮᓐᖏᑦᑎᐊᓕᕐᖓᑦ ᐅᕙᑦᑎᓐᓂᒃ.
ᑕᐃᒫᒃ ᓂᕈᐊᕐᓂᒃᑯᑦ ᓴᓐᖏᔫᒥᔪᒥᒃ ᐃᓂᖃᕆᐊᖃᕋᓗᐊᕐᖓᑦ ᓄᓇᕗᑦ ᑕᕝᕙᓂ ᐃᑦᑐᒃᑯᕕᒻᒥ.
ᑖᓐᓇᖃᐃ ᐊᔭᐅᑦᑎᐊᒃᑲᓐᓂᕈᓐᓇᕐᓂᐊᕋᓗᐊᖅᑲ ᑕᒪᓐᓇ ᐋᖅᑭᒋᐊᕆᐊᖃᓪᓚᕆᒻᒪᑦ ᐅᓪᓗᒥ ᐃᓕᖅᑯᓯᖓ.
ᓄᓇᕗᒻᒧᑦ ᓯᕗᓕᖅᑎ, ᒥᔅᑐ ᐲᑐ ᑕᑉᑐᓇ.
ᐅᖃᖅᑏ, ᓄᓇᕗᑦ ᓄᑖᐸᓘᓪᓗᓂ ᐱᓕᕆᖃᑎᖃᕋᓱᑉᐸᑦᑐᒍᑦ ᒐᕙᒪᑐᖃᒃᑯᓐᓂ ᐱᓕᕆᔨᖃᑎᕗᑦ ᑕᒪᒃᑯᐊ ᐃᓱᒫᓘᑎᒋᔭᕗᑦ ᑐᓴᖅᑕᐅᖁᓪᓗᒋᑦ ᐊᒻᒪᓗ
ᑎᓕᐅᕈᑎᑕᖃᕋᓂ ᑕᒪᓐᓇ ᑎᒃᑯᐊᖅᑕᐅᓯᒪᓚᐅᕐᒪᑦ ᐳᕋᐃᒻ ᒥᓂᔅᑕᒧᑦ ᒐᕙᒪᐅᓚᐅᖅᑐᓂ ᐊᒻᒪ ᐅᖃᐅᓯᔅᓴᖃᕐᕕᒋᓇᒍ ᓂᕈᐊᖅᓯᓂᕐᒥᒃ ᑎᒃᑯᐊᖅᓯᓂᕐᒥᓘᓐᓃᑦ ᐃᑦᑐᒃᑯᕕᒻᒧᑦ.
ᐅᖃᖅᑏ, ᐳᕋᐃᒻ ᒥᓂᔅᑕ ᐅᖃᖃᑎᒋᓐᓂᕈᒃᑯ ᑕᒪᓐᓇ ᐅᖃᐅᓯᒋᓂᐊᖅᑕᕋ ᓲᖃᐃᒻᒪ ᐊᓯᔾᔨᕆᐊᖃᕋᑦᑎᒍ ᒪᓕᒐᖁᑎᕗᑦ ᓄᓇᕗᒻᒥ ᓂᕈᐊᖅᑐᓕᕆᓂᒃᒧᑦ ᑐᑭᓕᐊᕆᐊᖃᕋᔭᕐᒪᑦ ᒪᓕᒐᓕᐊᖑᒐᔭᖅᑐᓂᒃ ᒐᕙᒪᑐᖃᒃᑯᓐᓄᑦ ᐃᑦᑐᑯᕕᒻᒧᑦ ᐋᖅᑭᑐᐃᓐᓇᕆᐊᓕᖏᓐᓂᒃ.
ᓇᓗᓇᐃᔭᕐᕕᐅᓯᒪᓐᖏᓚᖓ ᑎᑎᕋᕐᕕᐅᓯᒪᓇᖓᓗ ᑭᓯᐊᓂᓕ ᐱᕕᔅᓴᖃᒃᑲᓐᓂᕈᒪ ᑕᒪᓐᓇ ᐅᖃᐅᓯᕆᓪᓚᕆᔪᒫᖅᐸᕋ ᐃᓱᒫᓘᑎᒃ ᐊᑕᐅᓯᐊᓐᖏᒻᒪᕆᓪᓗᒍ.
ᐅᖃᕆᐊᖃᖅᑐᖓ ᓄᓇᕗᒥᐅᓕᒫᑦ ᐱᔪᓐᓇᐅᑎᖃᑦᑎᐊᕐᒪᑕ ᑎᑎᕋᕈᒪᒍᑎᒃ ᐱᖁᔭᓕᐅᕐᕕᔾᔪᐊᒧᑦ ᑭᒡᒐᑐᖅᑐᖁᑎᑦᑎᓐᓄᑦ ᑕᐃᒪᓐᓇᐃᑦᑐᓂᒃ ᐃᓱᒫᓘᑎᓂᒃ ᖃᓄᖅ ᐱᓕᕆᔪᓐᓇᕐᒪᖔᑕ ᓄᓇᕗᑦ ᐱᐅᓂᖅᓴᐅᖁᓪᓗᒍ.
ᑐᑭᓯᔭᐅᔭᕆᐊᖃᕐᒪᑦ ᑭᒃᑯᓕᒫᑦ ᐱᓕᕆᓇᓱᒻᒪᑕ ᐊᖏᖃᑎᒌᓐᖏᑦᑐᖃᑐᐃᓐᓇᕆᐊᖃᖅᑐᓂᓗ, ᑭᓯᐊᓂᓕ ᐅᓪᓗᖅ ᐃᓱᓕᑉᐸᑦ, ᐅᖃᖅᑏ, ᒪᓂᑐᐃᓐᓇᔾᔮᖏᑦᑐᒍᑦ ᓇᓗᓇᐃᖅᓯᒐᓱᓐᓂᐊᖅᑐᒍᑦ ᖃᓄᐃᓘᖅᑐᖃᕋᓗᐊᖅᐸᑦ ᒐᕙᒪᑐᖃᒃᑯᑎᒍᑦ ᐅᖃᖃᑎᒋᔭᐅᓂᐊᖅᑐᒍᑦ.
ᐊᐱᖅᑯᑦ 700 - 4(3): ᒥᖅᑯᓕᓐᓂᒃ ᓂᐅᕕᐊᒃᓴᖃᕆᐊᖅᑐᕐᕕᒃ (ᕿᔪᒃᑖᖅ)
ᐅᖃᖅᑎᑦᑎᔩ, ᐊᐱᖅᑯᓯᕆᓂᐊᖅᑕᕋ ᑐᕌᖅᑐᖅ ᐊᕙᑎᓕᕆᔨᒃᑯᑦ ᒥᓂᔅᑐᖓᓐᓄᑦ.
ᐅᖃᖅᑎᑦᑎᔩ, ᑕᐃᒪ ᐅᑭᐊᔅᓵᖑᑎᓪᓗᒍ ᑲᑎᒪᑎᓪᓗᑕ ᐊᐱᖅᓱᓚᐅᖅᓯᒪᒐᒪ ᑕᐃᒃᑯᐊ ᒥᖅᑯᓕᓐᓂᒃ
ᐊᐅᓪᓚᑎᑦᑎᕕᐅᕙᑦᑐᑦ ᐱᓗᐊᖅᑐᒥᖃᐃ ᓇᓄᕋᕐᓂᒃ ᐊᐅᓪᓚᑎᑦᑎᕕᐅᕙᑦᑐᑦ ᑕᐃᒃᑯᐊ ᐊᑯᓂᕐᔪᐊᕐᒪᕆᐊᓗᒃ ᐅᑕᖅᑭᓕᕐᖓᑕ ᐊᕐᕌᒍᓂᒃ ᖃᑦᑎᓂᒃᑭᐊᖅ.
ᐃᓚᖏᑦ ᐅᑕᖅᑭᒻᒪᑕ ᑕᐃᒫᒃ ᐊᐱᖅᓱᓚᐅᖅᓯᒪᒐᒪ ᑖᔅᓱᒪ ᒥᑦᓵᓄᑦ ᓂᐅᕕᕋᖅᑎᑦᓯᔪᖃᓛᕐᒪᖔᖅ.
ᐅᓪᓗᒥᑭᐊᖓᐃ ᑕᒪᓐᓇ ᖃᓄᐃᓕᖓᓕᖅᑲ, ᑐᓴᕐᓇᓐᖏᑦᑎᐊᖅᑲ ᓱᓖ ᓂᐅᕕᕋᖅᑐᖃᓛᕐᒪᖔᖅ, ᐅᕝᕙᓗ ᑕᒫᓂ ᐊᕐᕌᒍᒥ ᓂᐅᕕᕋᖅᑎᑦᑎᔪᖃᓚᐅᓐᖏᓯᐊᒻᒪᕆᑉᐸ?
ᑕᐃᒃᑯᐊ ᓇᓄᕋᐃᑦ ᑕᐃᒃᑯᐊ ᓄᑕᐅᓐᖏᑦᑐᑦ ᐊᑭᑐᓗᐊᖅᑐᒧᑦ ᑮᓇᔭᕐᒥᒃ ᑐᓂᔭᐅᓚᐅᖅᕼᐃᒪᔪᑦ ᓂᐅᕕᖅᑕᐅᕙᓪᓕᐊᓐᖏᒥᐊᖅᑐᑦ, ᑭᕼᐃᐊᓂ ᑕᐃᒃᑯᐊ ᓄᑖᖑᓂᖏᑦ ᑮᓇᐅᔭᕐᒥᒃ ᑮᓇᐅᔭᒥᒃ ᑐᓂᔭᐅᑦᑕᐅᓚᐅᑦ ᑖᒃᑯᐊ ᓇᓄᕋᕐᓂᑦ ᐊᒡᔭᖅᕼᐃᔪᑦ ᑕᐃᒃᑯᐊ ᓂᐅᕕᖅᑕᐅᕋᐅᔭᖅᑐᑦ.
ᐊᒥᕼᐆᓐᖏᑉᐸᓪᓕᐊᓕᕋᐅᔭᖅᑑᒐᓗᐃᑦ ᑕᐃᒃᑯᐊ ᓇᓄᕋᐃ ᑕᐅᓇᓂ ᓂᐅᕕᕐᕕᒻᒥ, ᑕᕝᕙ ᑖᓐᓇᑐᐊᖅ ᒫᓐᓇᒧᑦ ᑕᐊ’ᓇᐃᑦᑐᖅ.
ᒫᓐᓇᖃᐃ ᑐᑭᓯᓇᖏᑦᑎᐊᖅᑯᖅ ᖃᖓᒃᑯᑦ ᓂᐅᕕᕋᖅᑎᑦᑎᔪᖃᒃᑲᓐᓂᓛᕐᒪᖔᑦ ᑕᐃᒃᑯᐊ, ᐃᓛᒃ, ᖃᐅᔨᒪᒐᓗᐊᖅᑐᖓ ᒥᓂᔅᑐ ᑕᒪᑐᒥᖓ ᐊᐅᓚᑦᑎᖏᑦᑐᖅ ᑭᓯᐊᓂ ᑐᓴᐅᒪᒐᓚᕐᒪᖔᑦ ᖃᖓᒃᑯᑦ ᑭᖑᓪᓕᕐᒥ ᓂᐅᕕᕋᖅᑐᖃᒃᑲᓐᓂᓛᕐᒪᖔᑦ ᑕᐃᒃᑯᓂᖓ ᒥᖅᑯᓕᓐᓂᑦ?
ᐊᕙᑎᓕᕆᓂᕐᒧᑦ ᒥᓂᔅᑑᔪᖅ, ᒥᔅᑐ ᓴᕕᑲᑖᖅ.
ᑕᐃᒃᑯᐊ ᖃᑯᒎ ᓂᐅᕕᒃᑲᓐᓂᓐᓂᐊᕐᒪᖔᑕ ᒫᓐᓇ ᐱᕼᐃᒪᓐᖏᑕᕋ ᑭᕼᐃᐋᓂ ᐅᐱᓐᖔᖑᒐᔭᖅᑐᖅ.
ᑭᕼᐃᐋᓂ ᑖᒃᑯᐊ ᓇᓄᕋᐃᑦ ᑕᐃᑲᓃᑦᑐᑦ.
ᖃᖓᒥᐊᖅ ᓂᐅᕕᖅᑕᐅᔫᓪᓗᐊᑦ ᑖᓐᓇ ᑭᓇᒥᐊᖅ ᓇᓄᕋᕐᒥᑦ ᓂᐅᕕᕈᐊᖅ ᑕᐃᑯᓐᖓᕐᓗᓂ ᐊᑭᐊ ᓈᒻᒪᒥᐊᕼᐅᖓᖅᐸᑦ ᓂᐅᕕᖅᑑᓪᓗᐊᑦ.
ᑕᐃᒃᑯᐊ ᓇᓄᕋᐃᑦ ᐱᔭᐅᕙᓪᓕᐊᖏᑦᑐᑦ ᐊᑭᑐᓗᐊᕐᒪᑕ, ᑕᐃᒃᕼᐅᒪᓂ ᑖᒃᑯᐊ ᓇᓄᕋᐃ ᐊᑭᑐᔪᔾᔫᑎᓪᓗᒋᑦ ᐊᕙᑎᓕᕆᔨᒃᑯᓐᓂᒃ ᑮᓇᐅᔭᑦ ᐃᓚᖓᓂᑦ ᒪᖃᐃᑎᓄᑦ ᑐᓂᕼᐃᑦᑕᓚᐅᕐᒪᑕ, ᑖᓐᓇ ᓇᑉᐹᓂᒃ ᑐᓂᕼᐃᑦᑕᓚᐅᕐᒪᑕ ᑮᓇᐅᔭᓂᒃ ᑕᐃᕼᐅᒪᓂ ᐊᑭᑐᔪᕐᔪᐊᖑᑎᓪᓗᒋᑦ.
ᑖᒃᑯᐊ ᓇᓄᕋᐅᑉ ᐊᑭᖏᑦ ᑲᑖᓪᓚᕐᒪᑕ ᑕᐃᓐᓇ ᑐᓂᔭᐅᑦᑕᓚᐅᖅ ᑮᓇᐅᔭᖅ ᐊᖏᒋᔭᐅᓕᕐᒪᑕ, ᑖᓐᓇ ᐱᔾᔪᑕᐅᖢᓂ ᑖᒃᑯᐊ ᓇᓄᕋᐃᑦ ᓂᐅᕕᖅᑕᐅᕙᓪᓕᐊᓐᖏᑦᑐᑦ.
ᑭᕼᐃᐋᓂ ᐅᐱᕐᖔᖅ ᑕᐃᑲᓂ ᓂᐅᕕᐊᒃᕼᐊᖃᕈᒫᕐᒥᔪᑦ ᒥᖅᑯᓕᓗᒃᑖᑦ ᑲᑎᓪᓗᒋᑦ.
ᑕᐃᒪ ᑕᐃᒃᑯᐊ ᐊᐅᓪᓚᑎᑦᑎᖃᑦᑕᖅᓯᒪᔪᑦ ᐃᓚᖏᑦ ᑕᒪᕐᒥᐸᓗᓪᓗᑭᐊᖅ ᖃᐅᔨᒪᓪᓚᑦᑖᓐᖏᑕᕋᓗᐊᒃᑲ, ᐊᑭᓕᖅᑕᐅᑦᑕᐅᑎᒋᓲᖑᕐᒪᑕ ᑖᔅᓱᒧᖓ ᓇᓄᕋᕐᒧᑦ ᓂᐅᕕᐊᖑᑉᐸᑦ ᐃᓚᖓ ᐊᑭᓕᖅᑕᐅᔾᔪᑎᒋᔪᒫᕐᓂᐊᖅᑐᓂᐅᒃ, ᐊᐅᓪᓚᑎᑦᑎᓂᖓᓄᑦ.
ᐃᓚᖏᑦ ᐊᑭᓕᖅᑕᐅᑦᑕᐅᑎᒋᓲᖑᒻᒪᑕ ᑖᐃᔅᓱᒪᓃᓛᒃ ᐊᑭᑐᔫᑎᓪᓗᒍ ᑕᐃᒪᐃᓚᐅᖅᑐᑦ ᐃᓚᖏᑦ.
ᑕᐃᒪᓕᖃᐃ ᑕᐃᒃᑯᐊ ᓂᐅᕕᐊᖑᔪᓐᓇᐃᓪᓕᑦᑎᐊᖅᑲᑕ ᐅᑎᖅᑎᑕᐅᔭᕆᐊᖃᓕᖅᑲᑕᓘᓐᓃᑦ ᑕᕝᕗᖓ ᐃᓄᒋᔭᖏᓄᑦ ᐊᐅᓪᓚᑎᑦᑎᓯᒪᔪᓄᑦ, ᑕᐃᒃᑯᐊ ᓯᕗᓂᖓᒍᑦ ᑮᓇᐅᔭᓂᒃ ᐱᑎᑕᐅᑦᑕᐅᑎᒋᔪᒥᓃᑦ ᐊᑭᓕᔅᓴᓂᑐᐃᓐᓇᕋᔭᖅᑯᑦ?
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᒥᓂᔅᑕ ᐊᕙᑎᓕᕆᔨᒃᑯᓐᓄᑦ, ᒥᔅᑕ ᔫ ᓴᕕᑲᑖᖅ.
ᑕᐃᒃᑯᐊ ᓇᓄᕋᐅᑎᓖᑦ ᑖᒃᑯᐊ ᓇᓄᕋᐅᑎᖓ  ᐅᑎᖅᑎᕈᐊᕐᓂᖅᐸᒍ, ᐄ, ᑕᐃᓐᓇ ᑮᓇᐅᔭᖅ ᐱᓚᐅᖅᕼᐃᒪᔮ ᐅᑎᖅᑎᒋᐊᖃᕋᔭᖅᑖ ᒐᕙᒪᒃᑯᓐᓄᑦ.
ᑭᕼᐃᐊᓂ ᑖᓐᓇ ᓇᓄᕋᐅᑎᓕᒃ ᑐᒃᕼᐃᕋᓐᖏᑉᐸᒍ ᑕᐃᑲᓃᕋᐅᔭᒥᐊᕐᓂᐊᑦ ᒐᕙᒪᒃᑯᓐᓄᑦ ᐊᑮᑦᑐᖃᓐᖏᓪᓗᓂ.
ᑖᓐᓇ ᓇᓄᕋᐅᑦ ᒐᕙᒪᒃᑯᑦ ᓂᐅᕕᖅᑑᓪᓗᐊᕋᔭᕋᓗᐊᕐᓂᕌ ᑖᓐᓇ ᐊᑭᒋᔭᐅᓚᐅᖅᑐᑦ ᓈᓪᓗᒍ, ᑖᓐᓇ ᓇᓄᕋᐅᑎᖃᖅᑐᖅ ᐊᖏᓂᖅᐹᑦ, ᑭᕼᐃᐊᓂ ᑖᒃᑯᐊ ᓇᓄᕋᐅᑎᓖᑦ ᓂᐅᕕᖅᑕᐅᕼᐃᒪᖏᑦᑐᓂᒃ ᐊᑮᑦᑐᖃᕋᔭᖏᑦᑐᑦ.
ᑖᓐᓇ ᑐᒃᕼᐃᕋᓐᖏᑉᐸᒍ ᓇᓄᕋᖅ ᐅᑎᖅᑎᕈᐊᕐᓗᓂᐅᒃ, ᐃᓚᒃ, ᐅᑎᖅᑎᑕᐅᓗᓂ ᑖᓐᓇ ᐃᓄᐊᓄᑦ.
ᐊᐱᖅᑯᑦ 701 - 4(3): ᓯᕗᓪᓕᐅᔾᔭᐅᓂᐊᖅᑐᑦ ᒐᕙᒪᒃᑯᑦ ᓄᖅᑲᓚᐅᓐᖏᓐᓂᖏᓐᓂ (ᐊᕐᓇᒃᑲᖅ)
ᐊᕐᓇᒃᑲᖅ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑏ, ᓯᕗᓕᖅᑎᒧᑦ ᑐᕌᖅᑎᓐᓂᐊᖅᑕᒃᑲ ᐊᐱᖅᑯᑎᒃᑲ.
ᐅᖃᖅᑏ, ᑖᓐᓇ ᒪᓕᒐᓕᐅᕐᕕᐅᑉ ᐃᓱᓕᑦᑎᓂᐊᕐᒪᑦ ᑕᖅᑭᑦ 6 ᐅᖓᑖᓄᓱᖔᕐᔪᒃ ᒫᓐᓇᒥᑦ. ᓄᓇᕘᒥᐅᑦ ᐅᕙᑦᑎᓐᓂᒃ ᐃᖅᑲᖅᑐᐃᑎᑦᑎᓂᐊᕆᓪᓗᑎᒃ ᐱᓕᕆᓯᒪᓂᑦᑎᓐᓂᒃ.
ᓯᕗᓕᖅᑎ ᓇᓗᓇᐃᖅᓯᔪᓐᓇᖅᐹ ᖃᓄᖅ ᓯᕗᓪᓕᐅᑎᓐᓂᐊᕐᒪᖔᖅᐱᒋᑦ ᑕᖅᑭᓂᑦ 6-ᖑᓂᐊᖅᑐᓄᑦ ᓂᕈᐊᖅᑕᐅᓯᒪᓂᑦᑎᓐᓂ?
ᖁᔭᒋᕙᕋ ᑖᓐᓇ ᒪᓕᒐᓕᐅᖅᑎ ᐊᐱᕆᒻᒪᑦ.
ᓯᕗᓪᓕᐅᔾᔨᔭᖃᕋᑦᑕ ᐅᓄᖅᑐᓂᒃ ᑭᓯᐊᓂ  ᑲᑐᔾᔨᓗᑎᒃ ᑖᓐᓇ ᓯᕗᓪᓕᖅᐸᐅᑎᒃᑲᑦᑎᒍ ᓄᓇᕗᑦ ᑐᓐᖓᕕᒃᑯᑦ ᑎᒥᖓᑦ ᒫᓐᓇ ᒪᕐᕈᐊᑎᖅᑐᖓ ᑲᑎᖃᑎᒋᓯᒪᓕᕋᑦᑎᒍ ᐱᓕᒪᒃᓴᐃᓂᕐᒧᑦ ᑲᑎᒪᔩᑦ ᒪᓕᒐᒃᓴᖅ ᓯᕗᒧᐊᖁᓪᓗᒍ ᑖᓐᓇ ᓯᕗᓪᓕᐅᑎᑕᕗᑦ.
ᐅᖃᖅᑏ, ᖃᐅᔨᒪᒐᕕᑦ ᑕᐃᒪ ᑲᑐᖓᔾᔨᐅᑎᖃᕋᑦᑕ ᐱᖓᓱᓂᒃ ᐃᑭᑦᑐᖃᓚᐅᕐᒪᑦ ᐊᐅᓚᐅᑎᖃᕐᕕᒻᒥ.
ᑖᒃᑯᐊ ᑕᖅᑭ 6-ᓄᑦ ᓯᕗᓪᓕᐅᑎᓂᐊᖅᑕᑎᓐᓂ ᐊᓯᔾᔩᓯᒪᓂᐊᕐᒪᑕ ᐊᖏᖃᑎᒋᒍᑎᒋᓚᐅᖅᑕᓂ ᓄᓇᕗᒻᒥᐅᑦ ᐃᑲᔪᖅᑕᐅᖁᓪᓗᒋᑦ.
ᐅᖃᖅᑏ, ᓯᕗᓕᖅᑎ ᓇᓗᓇᐃᖅᓯᔪᓐᓇᖅᐸ ᑭᓱᒥᒃ ᐅᑉᐱᕈᓱᒻᒪᖔᖅ ᒐᕙᒪᒃᑯᑦ ᐱᖓᓱᑦ ᐱᒻᒪᕆᐅᓛᖑᔪᑦ ᐱᔭᕇᖅᓯᒪᖏ ᐊᕐᕌᒍᓂ ᑎᓴᒪᐅᕋᑖᖅᑐᓂ?
ᐅᖃᖅᑎ (ᑐᓵᔨᑎᒍᑦ): ᓯᕗᓕᖅᑎᐅᔪᖅ ᓄᓇᕗᒻᒧᑦ, ᒥᔅᑐ ᐲᑕ ᑕᑉᑐᓇ.
ᖁᔭᓐᓇᒦᒃᑲᓂᖅᐸᕋ ᐊᐱᖅᑯᖓᓄᑦ.
ᐅᖃᖅᑏ, ᐅᓄᖅᑐᓂᑦ ᐱᔭᕇᖅᓯᒪᒐᑦᑕ ᒐᕙᒪᐅᓪᓗᑕ..
ᑕᐃᒪ ᐱᒋᐊᕐᓂᖓᓂ ᒪᓕᒐᓕᐅᕐᓂᒃᑯᑦ ᐃᓕᓐᓂᐊᖅᑐᓕᕆᓂᕐᒧᑦ ᕿᒥᕐᕈᖁᔭᐅᓚᐅᖅᓯᒪᒐᑦᑕ.
ᑕᐃᒪ ᑲᑎᒪᔨᕋᓛᖑᑲᐃᓐᓇᖅᑐᓂᒃ ᓴᖅᑭᑦᑎᓚᐅᖅᓯᒪᒐᑦᑕ ᐃᓕᓐᓂᐊᖅᑐᓕᕆᓂᕐᒧᑦ ᐱᖁᔭᖅ.
ᑖᓐᓇ ᓯᕗᓪᓕᐅᑎᓯᒪᒻᒪᕆᓚᐅᖅᑎᒍ.
ᖃᐅᔨᒪᒐᔅᓯ ᑕᐃᒪ ᑖᓐᓇ ᐱᖁᔭᖅᑎᒍᑦ ᑎᓕᔾᔪᑎ ᐅᑭᐅᑦ ᑕᓪᓕᒪᑦ ᐊᓂᒍᕐᒪᑕ. ᑕᐃᒪ ᐱᔭᒃᓴᕆᓚᐅᕋᑦᑎᒍ ᐱᔭᕇᕋᓱᒃᑐᑎᒍᑦ
ᑲᑎᒪᔨᕋᓛᖑᑲᐃᓐᓇᖅᑐᓄᑦ. ᓄᓇᓕᓐᓂ ᐅᓄᖅᑐᒻᒪᕆᓐᓂᒃ ᐅᖃᖃᑎᖃᕆᐊᖅᑐᓚᐅᕐᒪᑕ ᑎᑎᕋᖃᑦᑕᐅᑎᖃᑦᑕᖅᖢᑎᓪᓗ ᐃᓕᓐᓂᐊᖅᑐᓕᕆᓂᕐᒧᑦ ᒪᓕᒐᖅ ᓄᓇᓕᓐᓂ ᓴᖅᑭᓚᐅᖅᑕᑎᓐᓂ ᕿᒥᕐᕈᐊᖅᑕᐅᓂᐊᕐᖓᑦ.
ᑖᓐᓇ ᐱᔭᕇᖅᓯᒪᕐᔪᐊᒻᒪᕆᑦᑐᖅ.
ᑕᐃᒪ ᒪᓕᒐᒃᓴᐃᑦ ᓱᓕ ᐅᓄᕐᒪᑕ.
ᐅᖃᕈᓐᓇᖅᑐᖓ ᑭᓯᐊᓂ ᑕᐃᒃᑯᐊ ᐱᓕᕆᕖᑦ ᐅᓄᖅᑐᑦ ᐸᓐᓂᖅᑑᒥ ᐃᑯᒻᒪᖅᑯᑎᖓ ᐃᑭᑎᓪᓗᒍ, ᒥᓂᔅᑕᐃᑦ ᑲᑎᓚᐅᖅᓯᒪᒻᒪᑕ ᐊᒻᒪᓗ ᐃᖅᑲᓇᐃᔭᖅᑎᖏᑦ ᑖᓐᓇ ᐋᖅᑭᒐᓱᒍᒪᓪᓗᒍ.
ᑕᐃᒪ ᑖᓐᓇ ᐅᑭᐅᒃᑯᑦ ᐃᑯᒻᒪᖅᑯᑎᖃᕐᓗᓂ ᐱᓕᕆᖃᑎᒌᓐᓂᒃᑯᑦ ᐃᑲᔪᖃᑎᒌᓐᓂᑯᓪᓗ ᓄᓇᑦᓯᐊᕐᒥ. ᐸᓐᓂᖅᑑᒥ ᑲᔪᓯᑎᑦᑎᔪᓐᓇᖅᑐᖅ ᐱᕐᕈᓗᐊᕿᔪᖃᕐᓂᖓᓂ ᐋᓐᓂᖅᑐᖃᕋᓂᓗ ᑐᖁᔪᖃᕋᓂᓗ.
ᑖᓐᓇ ᐊᖏᔫᕗᖅ ᐱᔭᕇᖅᓯᒪᔪᓂᒃ. ᑖᓐᓇ ᐅᐱᒋᓯᒪᒻᒪᕆᒃᑲᒃᑯ. ᐱᓕᕆᕝᕖᑦ ᐅᓄᖅᑐᒻᒪᕇᑦ ᐱᓕᕆᔭᕆᐊᖃᓚᐅᕐᒪᑕ.
ᐊᒻᒪᓗᒃᑲᓐᓂᖅ ᐃᓚᖓᑦ ᕿᒥᕐᕈᐊᓚᐅᖅᓯᒪᒻᒥᔭᕗᑦ ᒐᕙᒪᒃᑯᓐᓄᑦ ᐃᖅᑲᓇᐃᔭᖅᑎᓄᑦ ᒪᓕᒐᖓ ᐅᑭᐅᓂᑦ 8-ᓂᑦ ᐱᔭᕇᕋᓱᓚᐅᖅᑐᖅ ᑲᔪᓯᓯᒪᓪᓚᕐᒥᓗ.
ᐅᖃᖅᑏ, ᐅᓄᖅᑐᑲᕐᓂᒻᒪᕆᐅᒻᒪᑕ ᐱᔭᕇᖅᓯᒪᔭᕗᑦ ᒐᕙᒪᐅᓪᓗᑕ.
ᖃᐅᔨᒪᔪᖓ ᐱᔭᒃᓴᐃᑦ ᓱᓕ ᐅᓄᕐᒪᑕ.  ᑕᐃᒪ ᒐᕙᒪᒃᑯᑦ ᐃᓱᒪᒋᔭᑦ 100-ᑲᓂᖅ ᐅᑭᐅᓂᒃ ᐅᕙᓃᑦᑐᓐᓇᕋᑦᑕ ᐱᔭᕇᓐᖏᓪᓗᒋᑦ ᓱᓕ.
ᐊᒻᒪᓗ, ᐅᖃᖅᑏ, ᐅᖃᒃᑲᓂᕐᓗᖓ, ᑭᓐᖓᕐᓂ ᐃᓕᓐᓂᐊᕐᕖᖅᓯᕋᑦᑕ ᑖᓐᓇ ᐱᕐᔪᐊᖑᓚᐅᕐᒪᑦ.
ᒥᓂᔅᑕ ᐃᖅᑲᓇᐃᔭᖅᑏᓪᓗ ᑕᒪᑐᒥᖓ  ᑲᒪᔪᓐᓇᓚᐅᕐᒪᑕ ᐃᓅᔪᓐᓃᖅᑐᖃᕋᓂ.
ᑖᓐᓇ ᐊᒃᓱᕈᕐᓇᑐᒻᒪᕆᐅᓚᐅᕐᒪᑦ ᐱᔭᕆᐊᑐᔫᓪᓗᓂᓗ ᐱᓕᕆᕝᕕᓕᒫᓂᑦ. ᑮᓇᐅᔭᓕᕆᔨᒃᑯᓐᓂ, ᐃᓕᓐᓂᐊᖅᑐᓕᕆᔨᒃᑯᓐᓂ, ᓄᓇᓕᓐᓂ ᒐᕙᒪᒃᑯᓂᓪᓗ ᐱᔨᑦᑎᖅᑎᓂᒃ ᐊᒃᓱᕈᕐᓇᓚᐅᕐᒪᑦ ᑐᑭᒧᐊᒃᑎᑦᑎᐊᕋᓱᒃᖢᒍ ᑲᔪᓯᔭᕆᐊᓖᑦ ᑲᒪᒋᔭᐅᕆᐊᓖᑦ.
ᑖᒃᑯᐊ ᐃᓄᐃᑦ ᐃᓕᓐᓂᐊᖅᑏᓪᓗ ᐱᔭᕆᐊᖃᖅᑕᖏᑦ.
ᑰᒑᕐᔪᒥᑦᑕᐅᖅ ᐃᓕᓐᓂᐊᕐᕖᖅᓯᓚᐅᕐᒥᒻᒪᑕ. ᑕᐃᒪ ᐱᓇᓱᐊᕈᓯᖅ ᐊᑕᐅᓯᑐᐃᓐᓇᖅ ᐊᓂᒍᖅᑎᓪᓗᒍ ᐃᓕᓐᓂᐊᖅᑏᑦ ᒥᑭᓛᓂᒃ ᒍᕋᐃ 12-ᒧᑦ ᐅᑎᕇᓚᐅᖅᑐᑦ, ᑖᒃᑯᐊ ᐱᔭᕆᑐᓚᐅᖅᑐᑦ ᓯᓂᖏᑦᑐᒐᓚᐅᖃᑦᑕᓚᐅᖅᑐᔅᓴᐅᕗᑦ ᐃᖅᑲᓇᐃᔭᖅᑏᑦ ᑕᐃᒪᐃᓕᐅᕋᓱᒃᖢᑎᒃ.
ᐅᖃᖅᑏ, ᑖᒃᑯᐊ ᒪᓕᒐᓕᐅᖅᑏᑦ ᖁᔭᓕᔪᒪᓪᓗᒋᑦ ᑐᓴᐅᒪᖃᑦᑕᐅᑎᑦᑎᐊᓐᓂᖏᓄᑦ ᒐᕙᒪᒃᑯᓪᓗ ᓄᓇᓖᓪᓗ ᒪᑐᐃᖓᖁᓪᓗᒋᑦ ᑖᒃᑯᐊ ᒪᓕᒐᓕᐅᖅᑎᑐᐃᓐᓇᐃᑦ ᐸᓐᓇᖅᑑᒥᓪᓗ ᑭᓐᖓᓐᓂ ᑰᒐᔾᔪᒻᒥᓪᓗ ᒪᓕᒐᓕᐅᖅᑎᖏ ᐃᒪᓐᓇ ᐊᒃᓱᕈᓐᓇᖅᑐᖅᑕᖃᖅᑎᓪᓗᒍ.
ᖁᔭᓐᓇᒦᒃᑲᓐᓂᖅᐸᒃᑲ ᒪᓕᒐᓕᐅᖅᑏᑦ ᐃᑲᔪᓐᓂᕆᓚᐅᖅᑕᖏᑦ.
ᑕᐃᒪ ᓯᕗᓕᖅᑎ ᐅᖃᕋᑖᒻᒪᑦ ᐱᔭᒃᓴᖅᑕᖃᒻᒪᕆᒻᒪᔅᓱᓕ ᓄᓇᕗᒻᒥᐅᓄᑦ ᒐᕙᒪᒃᑯᑎᒍᑦ.
ᑖᓐᓇ ᐃᖅᑲᐅᒪᓗᒍ, ᐊᒻᒪᓗ ᓯᕗᔪᑦ ᑕᐅᑐᒐᖃᓐᓂᒻᒧᑦ, ᖃᓄᓪᓕ ᐅᖃᕆᐊᕈᓐᓇᖅᐹ ᓯᕗᓕᖅᑎ ᒪᓕᒐᓕᐅᖅᑎᐅᓛᖅᑐᓄᑦ ᐃᓚᒋᔭᐅᒍᓗᐊᕈᓂ ᐃᓚᒋᔭᐅᖏᒃᑲᓗᐊᕈᓂᓘᓐᓃᑦ?
ᓇᓚᐅᑦᑖᕈᑎᖃᓐᖏᓐᓇᒪ ᐊᑯᓐᓂᖅᓲᑎᒥᒃ ᓄᒃᑎᖅᑎᑉᐸᓪᓕᐊᓂᒻᒧᑦ ᐊᐅᓚᓂᖅᑕᖃᒻᒪᑦ ᒐᕙᒪᒃᑯᓐᓂ ᐃᒪᓐᓇ ᓂᕈᐊᓐᓇᐅᓚᐅᖅᑎᓪᓗᒍ ᓄᒃᑏᓂᐊᖅᑐᓂᒃ, ᒫᓐᓇ ᐱᓕᕆᐊᖑᕙᓪᓕᐊᔪᑦ ᐱᔪᓐᓇᓐᓂᖅᓴᐅᖁᓪᓗᒍ ᓄᑖᓄᑦ ᒐᕙᒪᒃᑯᓐᓄᑦ, ᑭᒃᑰᒐᓗᐊᖅᐸᑕ.
ᖃᐅᔨᒪᓐᖏᓐᓇᒃᑯ ᑕᒪᓐᓇ ᐊᒻᒪᓗ ᐃᑉᐱᒋᔭᕆᐊᓕᕗ.
ᑲᔪᓯᑎᑕᐅᓂᖓ ᒐᕙᒪᐅᓪᓗᑕ ᓄᒃᑎᖅᑎᕆᓂᒻᒧᑦ ᒐᕙᒪᐅᓛᖅᑐᓄᑦ ᐱᓕᕆᐊᕆᒐᑦᑎᒍᑦ.
ᑖᓐᓇ ᑕᕝᕙ ᐃᓚᒋᒻᒪᒍ, ᐱᒋᐊᕇᖅᓯᒪᓕᖅᖢᑕ ᐅᓪᓗᒥ, ᑭᖑᓂᐊᒍᑦ ᓂᕈᓐᓂᐅᓂᐊᖅᑑᑉ ᒐᕙᒪᒃᑯᓪᓗ ᐊᖏᖅᑎᑕᐅᓚᐅᖅᑎᓪᓗᒋᑦ, ᑖᓐᓇ ᑐᓂᓯᕙᓪᓕᐊᓂᖅ ᐋᓐᓂᓐᓇᖁᓇᒍ, ᒫᓐᓇ ᐱᓕᕆᐊᖑᔪᑦ ᐅᓄᖅᑐᒻᒪᕇᐅᒻᒪᑕ ᐊᒻᒪ ᐱᔭᐅᔭᕆᐊᓖᑦ ᐅᓄᖅᑑᒻᒪᑕ ᑕᑯᔅᓴᐅᖏᑦᑐᓪᓗ.
ᑕᐃᒪ ᐃᑲᔪᖅᑕᐅᓗᑕ ᐱᓕᕆᕕᓕᒫᓂᒃ, ᑕᒪᓐᓇ ᐊᓯᐊᓅᖅᑎᕆᕙᓪᓕᐊᓂᖅ ᐱᔭᓐᓂᖅᑑᖏᒻᒪᑦ.
ᐅᖃᓪᓚᑦᑖᕈᓐᓇᖏᓐᓇᒪ ᑕᐃᑲᓃᑦᑐᐃᓐᓇᐅᓛᓐᓂᑦᑎᓐᓂᒃ, ᐅᕙᖓᓘᓐᓃᑦ ᖃᐅᔨᒪᖏᓐᓇᒃᑯ.
ᑕᐃᒫᒃ ᐅᖃᖅᑲᐅᒐᒪ, ᐅᖃᖅᑏ, ᓇᓚᐅᑦᑖᕈᑎᖃᖏᓐᓇᒪ, ᑭᓯᐊᓂ ᐊᓯᐊᓄᐊᖅᐸᓪᓕᐊᓂᖅ ᐱᔪᓐᓇᓐᓂᖅᓴᐅᖁᓪᓗᒍ ᒐᕙᒪᓐᖑᓚᖅᑐᓄᑦ.
ᐅᖃᐅᓯᒃᑯᑦ ᐊᐱᖅᑯᑏᑦ, ᒪᓕᒐᓕᐅᖅᑎ ᓇᑦᓯᓕᖕᒧᑦ, ᒥᔅᑐ ᐃᒥᓕᐊᓐᓄᑦ ᕿᓐᖑᖅ.
ᐊᐱᖅᑯᑦ 702 - 4(3): ᐃᓕᓐᓂᐊᕐᕕᐅᓂᐊᖅᑐᐃᑦ ᑰᒑᕐᕈᒻᒥ ᖃᓄᐃᓕᖓᓂᖏᑦ (ᕿᓐᖑᖅ)
ᐊᐱᖅᑯᑎᒐ ᑐᕌᖅᑎᑦᑐᒪᔭᕋ ᐃᓕᓐᓂᐊᖅᑐᓕᕆᓂᒻᒧᑦ ᒥᓂᔅᑕᒧᑦ.
ᓯᕗᓪᓕᒻᒥ, ᐅᖃᖅᑏ, ᖁᔭᓐᓇᒦᓪᓗ ᐅᖃᐅᓯᕆᔪᒪᓪᓗᒍᓗ ᐃᑲᔪᖅᓱᐃᓂᖓ ᓄᓇᓕᑦᑎᓐᓄᑦ ᑯᒑᔾᔪᒻᒧᑦ, ᑕᕝᕙᓐᖓᑦ ᓄᓇᕘᑉ ᒐᕙᒪᒃᑯᖓᓃᓐᖔᖅᑐᓂᒃ. ᓄᓇᓕᓕᒫᓂᒃ ᓄᓇᕘᒻᒥᐅᓂᒃ ᑲᓇᑕᒥᐅᓕᒫᓄᓪᓗ ᖁᔭᓕᔭᔅᓴᖃᖅᐳᒍᑦ.
ᐅᖃᖅᑏ, ᖃᐅᔨᒪᓕᕋᑦᑕ ᐃᓕᓐᓂᐊᖅᑏᑦ ᐃᓕᓐᓂᐊᕈᑎᑖᖅᐸᓪᓕᐊᒻᒪᑕ ᖁᔭᓐᓇᒦᖅᐸᒃᑲ ᒪᓕᒐᓕᐅᖅᑎᐅᖃᑎᒃᑲ ᐊᖏᖅᓯᓚᐅᒻᒪᑕ ᐃᑉᐸᒃᓴᕋᑖᑦᑎᐊᖅ $10 ᒥᓕᐊᓂᒃ ᒐᕙᒪᒃᑯᓐᓂ ᐃᖏᕐᕋᓯᒋᐊᕈᑕᐅᓂᐊᖅᑐᓂᒃ ᐸᓐᓇᐃᓂᒃᑯᑦ.
ᑕᐃᒃᑯᐊ ᑕᖅᑳᓂ ᓈᓚᒃᑐᑦ ᑯᒑᔾᔪᒻᒥᐅᓪᓗ ᑐᓴᓐᓂᐊᒻᒪᑕ, ᒥᓂᔅᑐ ᐅᖃᕆᐊᒃᑲᓐᓂᕈᓐᓇᖅᐹ ᐸᓐᓇᐅᑕᐅᓪᓚᑦᑖᖅᑐᓂᒃ ᓂᐅᕕᐊᖑᓂᖏᓐᓄᑦ ᐋᖅᑭᒃᓱᖅᑕᐅᓂᖏᓐᓄᓪᓗ ᐃᓕᓐᓂᐊᕖᑦ ᐅᓯᔭᐅᔪᓐᓇᖅᑐ ᑯᒑᔾᔪᒻᒧ?
ᐃᓕᓐᓂᐊᖅᑐᓕᕆᓂᒻᒧᑦ ᒥᓂᔅᑑᔪᖅ, ᒥᔅᑐ ᐹᓪ ᖁᐊᓴ.
ᐊᖓᔪᖅᑳᖅ ᐹᓪ ᖁᐊᓴ: ᖁᔭᓐᓇᒦᒃ, ᐅᖃᖅᑎᑦᑎᔩ ᐊᒻᒪ ᖁᔭᓐᓇᒦᒃ ᒪᓕᒐᓕᐅᖅᑎᐅᖃᑎᒐ ᑕᒪᑐᒥᖓ ᑐᑭᓯᒋᐊᒃᑲᓐᓂᕈᒪᒻᒪᑦ.
ᐄ, ᖁᕕᐊᓱᑦᑎᐊᖅᑐᖓᐃᓛᒃ ᑕᒪᓐᓇ ᑲᔪᓯᔪᓐᓇᑦᑎᐊᓚᐅᒻᒪᑦ ᒫᓐᓇᑕᐃᒪ ᑖᒃᑯᐊ ᐱᓕᕆᒋᐊᖃᖅᑐᑦ ᓄᓇᓕᓐᓂ ᒐᕙᒪᓕᕆᔩᓪᓗ ᐱᔨᑦᑎᕋᖅᑏᓪᓗ. ᒫᓐᓇᑕᐃᒪ ᐱᓕᕆᕙᓪᓕᐊᓕᖅᑐᑦ ᓇᓗᓇᓐᖏᑦᑐᖅ.
ᑖᒃᑯᐊ ᐱᓕᕆᔨᐅᖃᑦᑕᒻᒪᑕ ᑕᒪᒃᑯᓄᖓ ᐱᖁᑎᓪᓚᓐᓄᑦ.
ᑕᐃᒪ ᑖᓐᓇ ᒫᓐᓇ ᓇᓂᓯᒋᐊᖃᒻᒪᑕ ᑕᐃᒪ, ᓇᓂᓯᓂᐊᑲᐅᑎᒋᔪᔅᓴᐅᓪᓗᑎᓪᓗ, ᑭᒃᑯᓐᓂᒃ ᑖᓐᓇ ᐃᓕᓐᓂᐊᕝᕕᔅᓴᖅ ᓴᓇᔭᐅᓚᒻᒪᖔᓐ, ᖃᓄᐃᓕᖓᓛᒻᒪᖔᑦ, ᑖᓐᓇ ᒫᓐᓇ ᑲᒪᒋᔭᐅᑲᐅᑎᒋᔪᖅ ᓇᓗᓇᓐᖏᑦᑐᖅ.
ᐊᒻᒪᓗ ᐱᖃᑖ, ᑕᒪᒃᑯᐊ ᐃᒻᒥᒎᖅᑐᐃᑦ ᐃᒡᓗᔾᔪᐊᑦ ᐃᓕᓐᓂᐊᕝᕕᒻᒧᑦ ᐊᑐᖅᑕᐅᖃᑦᑕᕐᓂᐊᖅᑐᑦ ᒫᓐᓇ ᐱᓕᔭᐅᓇᓱᑲᐅᑎᒋᔪᐃᑦ ᓇᓗᓇᖏᑦᑐᖅ ᐅᑭᐊᒃᓵᖑᓛᖅᑐᑦ ᑖᒃᑯᐊ ᑎᑭᑎᑦᑐᒪᒐᑦᑎᒍᑦ.
ᑖᒃᑯᐊ 6-ᓂᒃ ᒫᓐᓇ ᑕᐅᑐᒐᓱᒃᑐᑦ ᑕᐃᑯᖓ ᑰᒑᕐᔪᖕᒧᐊᕐᓂᐊᖅᑐᓄᑦ.
ᒫᓐᓇ ᐅᖃᓪᓚᒃᑎᓪᓗᖓᓘᓐᓃᑦ ᐊᒡᓛᑦ ᐱᓕᕆᔪᑦ ᐊᒻᒪ ᖁᕕᐊᓱᑦᑎᐊᖅᑐᖓ ᑕᐃᑯᓐᖓᓛᕐᓂᐊᕐᓂᓐᓂᑦ ᒫᑦᓯ 20-ᖑᓕᖅᐸᑦ.
ᖁᔭᒋᔭᕋ ᑖᒃᑯᐊ ᐃᓇᖏᖅᑕᕗᑦ ᐃᓚᓐᓂᐊᕐᕕᖕᒧᑦ ᐊᓯᐅᓚᐅᖅᑐᒧᑦ ᐊᖏᔪᒻᒪᕆᐅᖕᒪᑦ ᐱᔭᒃᓴᖓ ᒐᕙᒪᒃᑯᓪᓗ ᐊᒃᓱᕈᖅᑐᒻᒪᕆᐅᓚᐅᖅᖢᑎᒃ ᕿᓚᒥᑯᓗᒃ ᑖᓐᓇ ᐋᖅᑭᒐᓱᒃᖢᒍ.
ᒥᓂᔅᑐ ᑐᓴᐅᒪᑎᑦᑎᒃᑲᓐᓂᕈᓐᓇᖅᐹ ᑖᒃᑯᐊ ᑕᒫᓂᕐᕆᔪᑦ ᐅᓯᔭᐅᔪᓐᓇᖅᑐᑦ ᐃᓕᓐᓂᐊᕐᕖᑦ ᐅᓯᔭᐅᓂᐊᕐᒪᖔᑕ ᑰᒑᕐᔪᖕᒧᑦ.
ᓲᖃᐃᒻᒪ ᑖᒃᑯᐊ ᐅᒥᐊᕐᔪᐊᒃᑯᑦ ᓄᓇᓕᓕᒫᐸᓗᐃᑦ ᑎᑭᑕᐅᓪᓗᑎ ᑭᓯᐊᓂ ᑕᒪᒃᑯᓂᖓ ᐊᖏᔫᑎᓂᒃ ᐊᒡᔭᖅᑐᕐᕕᐅᕙᖕᒪᑕ ᑕᐃᒪᓐᓇᑦᓴᐃᓇᖅ ᑕᐅᑐᒃᑕᕗᑦ ᐅᒥᐊᕐᔪᐊᒃᑯᑦ ᑖᒃᑯᐊ ᑕᑉᐱᑯᖓ ᑰᒑᕐᔪᖕᒧᓐᖓᐅᑎᑕᐅᓛᕐᓂᐊᕐᓂᖏᓐᓂᒃ ᓂᕆᐅᒋᔭᕗᑦ.
ᐊᐱᖅᑯᑦ 703 - 4(3): ᐃᓄᐃᑦ ᐅᖃᐅᓯᖓ ᓴᐳᒻᒥᔭᐅᓂᖓ ᒪᑭᒋᐊᖅᑎᑕᐅᓂᖓᓗ (ᔪᐊᓇᓯ)
ᐅᖃᖅᑏ, ᐅᖃᐅᓯᓕᕆᔨᒃᑯᑦ ᒥᓂᔅᑐᖓ ᐊᐱᖅᓱᕈᒪᔭᕋ.
ᑕᖅᑭᒋᔭᑦᑕ ᐱᒋᐊᕐᓂᖓᓂ ᓯᓚᑦᑐᓴᕐᕕᒡᔪᐊᒥᓐᖔᖅᓯᒪᔪᒥᒃ ᔪᐊᒃ-ᒥᑦ ᐅᓂᒃᑳᕆᐊᖅᑐᖃᓚᐅᕐᒪᑦ ᖃᐅᔨᓴᕈᑎ ᐱᔾᔪᑎᖃᖅᓱᑎ ᓄᓇᕗᒻᒥ ᐅᖃᐅᓯᓕᕆᓂᖅ ᐊᓯᐅᔨᕙᓪᓕᐊᓯᒪᓂᕆᔭᐅᔪᒥᑦ ᐊᒻᒪᓗ ᑖᓐᓇ ᓴᖅᑭᓐᓂᐊᕋᒃᑯ ᐅᓪᓗᒥ ᓯᐊᕈ ᐱᕙᖃᕐᓇᖅᓯᒃᐸᑦ.
ᐅᖃᖅᑏ, ᑕᕝᕙᓂ ᖃᐅᔨᓴᕈᑎᒥᑦ ᐸᐃᑉᐹᒥᑦ ᑖᓐᓇ ᐅᓂᒃᑳᖅᑐᖅ ᑎᑎᕋᖅᑎᖓ ᒥᔅᑐ ᐄᐊᓐ ᒪᐅᑎᓐ ᑕᐅᑕᒃᑕᖓᒍᑦ ᓲᕐᓗ ᖃᓄᐃᓕᖓᒻᒪᖔᑦ ᑖᒃᑯᐊ ᐃᓄᐃᑦ ᐅᖃᐅᓯᖓ ᓄᓇᕗᒻᒥ ᐅᓂᒃᑳᖅᑐᑦ ᐊᒻᒪᓗ ᑕᕝᕙᓂ ᑎᑎᕋᖅᓯᒪᔭᖓᓂᒃ ᒥᔅᑐ ᒪᐅᑎᓐ ᐊᒥᓱᓂᒃ ᐊᑐᓕᖁᔨᓯᒪᔪᖅ ᒐᕙᒪᑐᖃᒃᑯᓐᓄᑦᒃ ᐊᒻᒪᓗ ᓄᓇᕗᑦ ᒐᕙᒪᒃᑯᖏᓐᓄᑦ.
ᒥᓂᔅᑕ ᐊᐱᕆᔪᒪᔭᕋ ᑖᔅᓱᒥᖓ ᐅᖃᓕᒫᖅ ᐊᒻᒪᓗ ᐱᕕᖃᓚᐅᖅᐲᑦ ᑕᐃᒃᑯᐊ ᑕᐃᒍᖅᑕᖅ ᐃᓄᐃᑦ ᐅᖃᐅᓯᖏᓐᓂᒃ ᐊᓯᐅᔨᒪᓪᓕᐊᔪᖅ ᐃᓄᐃᑦ ᐅᖃᐅᓯᖓᓐᓂᒃ ᐊᓯᐅᔨᕙᓪᓕᐊᓂᐅᔪᖅ ᓄᓇᕗᒻᒥ. ᑖᓐᓇ ᕿᒥᕐᕈᓯᒪᓕᕐᒪᖔᒍ.
ᒪ’ᓈᖅᖢᒍᓗ ᐊᐱᖅᑯᑎᒋᔭᖓᓂᒃ.
ᐅᖃᖅᑎᑦᓯᔩ ᑕᒪᓐᓇ ᐊᐱᖅᑯᑎᒋᔭᖓ ᖃᐅᔨᕼᐊᕐᓂᐅᔪᖅ ᒫᓐᓇ ᕼᐅᓕ ᑲᒪᒋᔭᐅ’ᒪᑦ ᑭᖑᕙᕼᐃᒐᔮᒃᑲᓗᐊᖅᑎᓪᓗ ᑭᓯᐊᓂ ᑲᔪᓯᑦᓯᐊᕐᓂᐊᖅᑐᖅ ᐊᒻᒪᓗ ᐅᓂᑉᑳᒥᒃ ᑕᕝᕙᓂ ᒪᓕᒐᓕᐅᕐᕕᐅᑉ ᐃᓗᐊᓂ ᐅᑭᐊᒃᕼᐋᕐᒧᑦ ᑕᒪᓐᓇ ᓯᑎᐱᕆ ᑲᑎᒪᓂᕐᒥᒃ ᕼᐊᖅᑭᑦᑐᒫᖅᖢᒍ ᐱᐊᓂᖅᕼᐃᒪᓂᖅ ᒫᓐᓇ ᑭᕼᐃᐋᓂ ᐱᓕᕆᐊᕆᔭᐅᑎᓪᓗᒍ ᐅᕙᖓ ᕼᐅᓕ ᑕᑯᐊᓂᒃᕼᐃᒪᖏᓐᓇᒃᑯ.
ᐊᐱᖅᑯᑎ ᐅᖃᐅᓯᕗᑦ 2 ᐱᔾᔪᑎᒋᓪᓗᒍ ᒪᑦᓇ ᐊᒥᕼᐅᓂᒃ ᐃᓗᓕᖃᕐᒪᑦ ᐊᐱᖅᑯᑎᖓᑕᓗ ᐃᓚᖏᑦ.
ᑲᒪᒋᔭᐅᔪᖅ ᑭᖑᕙᕼᐃᒃᑲᓗᐊᖅᑎᓪᓗᑕ ᒫᓐᓇᐅᔪᖅ ᐅᖃᐅᑎᔪᓐᓇᒐᕋ ᑕᕝᕙᓂ phase 1, 2 ᐊᒻᒪᓗ 3 ᑕᐃᑯᖓ 4-ᒧᑦ ᐊᕕᒃᑐᖅᕼᐃᒪᔪᑦ ᖃᓄᖅ ᐱᓕᕆᐊᕆᔭᐅᓂᐊᖅᑐᑦ ᖃᐅᔨᕼᐊᖅᑎᐅᓂᐊᖅᑐᓄᑦ ᑲᒪᒋᔭᐅᓂᖓ ᑕᕝᕙᓂ phase 3 ᐃᓗᓕᖃᕐᒪᑦ ᐊᒥᕼᐅᓂᒃ ᕼᐆᕐᓗ ᐊᕕᒃᑐᖅᕼᐃᒪᔪᓂᒃ
ᑐᓐᖓᕕᒃᑯᓪᓗ ᐊᒻᒪᓗ ᑕᒪᒃᑯᐊ ᐃᓄᐃᑦ ᐊᕕᒃᑐᖅᕼᐃᒪᔪᑦ ᓄᓇᕗᒻᒥ ᐱᓕᕆᖃᑎᕗᖅ ᐸᕐᓇᒍᑎᕗᑦ ᑕᒪᓐᓇ ᐊᑐᐊᕐᓗᒍ ᐱᓕᕆᐊᕆᓂᐊᕋᑦᑎᒍᑦ.
ᐄᑯᓗᒃ.
ᐅᓇ ᓴᖅᑭᕐᓂᐊᖅᑕᕋᐅᒐᓗᐊᖅ ᐅᖃᐅᓯᕆᔭᕋ ᒥᓂᔅᑐ ᓵᖓᓃᓐᓂᐊᕐᒪᑦ.
ᑭᓯᐊᓂ (ᑐᓵᔨᑎᒍᑦ) ᐅᖃᖅᑏ, ᑖᓐᓇᓕ ᐃᓗᓕᕋᓛᖓ 24(2)(a) ᐃᓄᐃᑦ ᐅᖃᐅᓯᖏᓐᓂ ᓴᐳᔾᔨᒍᑎᐅᔪᒥ ᐱᖁᔭᕐᒥ, ᐅᖃᖅᓯᒪᒻᒪᑦ ᒥᓂᔅᑑᔪᖅ ᐅᖃᐅᓯᓕᕆᓂᕐᒧᑦ ᒥᓂᔅᑑᔪᖅ ᓴᓇᒋᐊᓕᒃ ᐊᑐᐊᒐᐅᔪᓂᒃ ᐱᓕᕆᔾᔪᑎᐅᔪᓂᓪᓗ ᓴᖅᑭᔮᖅᑎᑦᑎᒍᑕᐅᓂᐊᖅᑐᓂᒃ ᐃᓕᖅᐹᓪᓕᕈᑕᐅᓂᐊᖅᑐᓂᒃ ᐊᔪᓐᖏᓕᕈᑕᐅᓂᐊᖅᑐᓂᑦ ᐃᓄᐃᑦ ᐅᖃᐅᓯᖏᓐᓂ ᐆᒻᒪᓕᖅᑭᑎᑕᐅᓂᖓᓂᓪᓗ ᑕᒪᐅᓇᓗ ᐱᒋᐊᖅᑎᑕᐅᔪᒃᑯᑦ ᓄᓇᓕᓐᓄᑦ ᑐᕌᖓᔪᓄᑦ ᐊᕐᕌᒍᖃᑎᒌᑦᑐᓄᓪᓗ ᑐᕌᖓᔪᓄᑦ ᐅᖃᐅᓰᑦ ᐊᓯᐅᔨᔭᐅᕙᓪᓕᐊᓂᖓ ᐱᔾᔪᑎᒋᓪᓗᒍ.
ᒥᓂᔅᑕ ᐅᖃᐅᔾᔨᒍᓐᓇᖅᑳ ᖃᓄᐃᑦᑐᓂᒃ ᐱᓕᕆᔾᔪᑎᖃᖅᑭᓯ ᒐᕙᒪᒃᑰᓗᓯ ᓄᓇᕗᑦ ᓴᐳᔾᔨᒐᓱᐊᕐᓗᓯ ᐆᒻᒪᐹᓪᓕᑎᑦᑎᒐᓱᐊᕐᓗᓯᓗ ᐃᓄᐃᑦ ᐅᖃᐅᓯᖏᓐᓂᒃ?
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᒥᓂᔅᑕᕆᔭᐅᔪᖅ ᐅᖃᐅᓯᓕᕆᓂᕐᒧᑦ, ᒥᔅᑐ ᔪᐊᔾ ᖁᒃᓱᒃ.
ᐊᖓᔪᖅᑳᖅ ᔪᐊᔾ ᖁᒃᓱᒃ (ᑐᓵᔨᑎᒍᑦ): ᒪ’ᓇᓗᐊᕕᒃ, ᐅᖃᖅᑎᑦᓯᔩ.
ᑖᓐᓇᐃᓛᒃ ᐅᖃᐅᓯᕆᔭᕋ ᑭᐅᔾᔪᑎᒋᔭᕋ ᐅᕙᑦᓯᐊᖅ ᓯᕗᓪᓕᕐᒥ ᑕᒪᒃᑯᓂᖓ ᐃᓗᓕᖃᖅᑎᓪᓗᒍ ᕿᒥᕐᕈᔭᐅᓂᖓ ᐊᒻᒪᓗ ᐱᓕᕆᖃᑎᖃᕐᓗᑕ ᑖᒃᑯᓂᖓ ᑎᒥᐅᔪᓂᒃ
ᐊᕕᒃᑐᖅᓯᒪᔪᓂᒃ ᓲᕐᓗ ᐃᓄᐃᑦ ᑲᑐᔾᔨᖃᑎᒌᖏᑦ, ᑐᓐᖓᕕᒃᑯᓪᓗ. ᑕᒪᓐᓇ ᑲᑐᔾᔨᖃᑎᒌᓪᓗᑕ ᑲᒪᒋᓂᐊᕋᑉᑎᒍ.
ᒫᓐᓇ ᐅᖃᐅᓯᕆᓚᐅᒃᑲᓐᓂᑦ ᐅᖃᐅᓯᕆᔭᖓᑕ ᐃᓗᐊᓃᖃᑕᐅᒻᒪᑕ ᑕᒪᓐᓇ ᖃᐅᔨᓴᕐᓂᐅᓂᐊᖅᑐᖅ.
ᖃᐅᔨᓴᕐᓂᐅᔪᖏᓛᖅ ᑕᕝᕙᓂ ᐱᐊᓂᒃᓯᒪᓕᖅᐸᑦ ᑭᓯᐊᓂ ᐅᑭᐊᔅᓵᖅ, ᐅᐱᕐᖔᖑᓂᐊᓚᐅᖅᑑᒐᓗᐊᖅ ᑭᓯᐊᓂ ᑭᖑᕙᓯᐊᕐᔪᒃᑲᑦᑕ.
ᑭᓯᐊᓂᓕ ᓇᓗᓇᓐᖏᑦᑐᖅ ᑕᐃᑲᓂ ᐅᑭᐊᔅᓵᒥ ᑲᑎᒪᓂᕐᒥ ᑕᒪᓐᓇ ᐅᓂᒃᑳᓕᐊᖑᖅᓯᒪᓕᕐᓗᓂᓗ ᓴᖅᑭᑎᑦᑑᓪᓗᐊᕈᒫᕋᑉᑯ ᑕᕝᕙᓂ ᐃᒡᓗᒥ.
ᒪ’ᓇᓗᐊᕕᒃ, ᐅᖃᖅᑎᑦᓯᔩ.
ᐅᖃᖅᑏ, ᒥᓂᔅᑕ ᐊᐱᕆᔪᒪᔭᕋ ᐅᓪᓗᒥ ᖃᑦᓯᓂᒃ ᑮᓇᐅᔭᐃᑦ ᓴᓂᕝᕙᑕᐅᓯᒪᔪᑦ ᓄᓇᕗᑦ ᒐᕙᒪᒃᑯᓐᓄᑦ ᑕᒪᒃᑯᓄᖓ ᐱᓕᕆᔾᔪᑎᓄᑦ ᑐᕌᖓᑎᓪᓗᒋᑦ ᐆᒻᒪᖅᑎᑕᐅᒐᓱᐊᕐᓂᖏᓐᓄᑦ ᐊᒻᒪᓗ ᓴᐳᒻᒥᔭᐅᔾᔪᑎᖓᓄᑦ ᐃᓄᐃᑦ ᐅᖃᐅᓯᖏᓐᓂ ᑕᕝᕙᓂ ᐊᕐᕌᒎᓂᐊᖅᑐᒥ 2017-2018?
ᐅᖃᐅᓯᓕᕆᓂᕐᒧᑦ ᒥᓂᔅᑑᔪᖅ, ᒥᔅᑐ ᖁᒃᓱᒃ.
ᐊᖓᔪᖅᑳᖅ ᔪᐊᔾ ᖁᒃᓱᒃ: ᒪ’ᓇᓗᐊᕕᒃ, ᐅᖃᖅᑎᑦᓯᔩ.
ᐅᖃᖅᑎᑦᓯᔩ, ᑕᐃᓐᓇ ᐊᐱᖅᑯᑎᒋᔭᖓ ᖃᑉᓯᓪᓚᕆᐅᒻᒪᖔᑦ ᓇᓗᓇᐃᕈᓐᓇᓐᖏᓐᓇᒃᑯ ᒫᓐᓇᐅᔪᖅ.
ᑭᓯᐊᓂ ᐱᓕᕆᕕᒻᒥᒃ ᑐᒃᓯᕌᕆᓚᐅᕐᓗᒍ ᑐᓂᔭᐅᒍᒪ  ᑖᓐᓇ ᖃᐅᔨᑎᑦᑑᓪᓗᐊᕐᓂᐊᖅᐸᕋ ᑮᓇᐅᔭᐅᑉ ᖃᑉᓯᓪᓚᕆᐅᓂᖓᓂᒃ ᐊᐱᖅᑯᑎᖓᓄᑦ.
ᒪ’ᓇᓗᐊᕕᒃ, ᐅᖃᖅᑎᑦᓯᔩ.
ᐊᐱᖅᑯᑦ 704 - 4(3): ᐃᑲᔫᑎᑦ ᐸᐃᕆᕕᓐᓂ ᐃᓂᒃᓴᖃᒃᑲᓐᓂᖁᓪᓗᒍ ᖃᒪᓂᑦᑐᐊᕐᒥ (ᒥᑭᓐᖑᐊᖅ)
ᐅᖃᖅᑎᑦᑎᔩ, ᐊᐱᖅᑯᑎᒃᑲ ᑐᕌᕐᓂᐊᖅᑐᑦ ᒥᓂᔅᑑᔪᒧᑦ ᐃᓕᓐᓂᐊᖅᑐᓕᕆᓂᕐᒧᑦ.
ᐅᖃᖅᑎᑦᑎᔩ, ᐊᕐᕌᒍᓂ ᖄᖏᖅᑐᓂᒃ ᒥᓂᔅᑑᔪᖅ ᐃᓕᓐᓂᐊᖅᑐᓕᕆᓂᕐᒧᑦ ᐅᖃᑦᑕᖅᓯᒪᒻᒪᑦ ᐱᓕᕆᕕᒋᔭᖓ ᓄᑖᓂᑦ ᐃᓕᓐᓂᐊᕐᕕᓕᐅᓂᐊᕌᖓᒥ ᓄᓇᓕᓐᓂ ᑖᓐᓇ ᐃᓕᓐᓂᐊᕐᕕᒃ ᑖᓐᓇ ᓴᓇᔭᐅᓂᐊᖅᑐᖅ ᐃᓚᓕᐅᑎᖃᔪᒻᒪᑦ ᐸᐃᕆᕝᕕᒻᒥᒃ ᓄᑕᖅᑭᕆᕝᕕᒻᒥᒃ.
ᐅᒡᒍᓇᖅᑑᒐᓗᐊᖅ ᑕᐃᒻᓇ ᐸᕐᓇᒃᓯᒪᓕᓚᐅᖅᑐᖅ ᐊᑯᓪᓕᖅᐹᖅ ᐃᓕᓐᓂᐊᕐᕕᒃ ᓴᓇᔭᐅᓂᐊᓚᐅᖅᑐᖅ ᖃᒪᓂᑦᑐᐊᕐᒥ ᓄᖅᑲᖅᑎᑕᐅᓕᓚᐅᕐᒪᑦ.
ᑖᒻᓇᐅᒐᓗᐊᖅᑎᓪᓗᒍᓕ ᑭᓯᐊᓂᓕ ᑕᐃᒪ ᒥᓂᔅᑕ ᑐᓴᖅᑎᑦᑎᒋᐊᖅᑑᓪᓗᐊᖅᐸ ᖃᓄᒃᑲᓐᓂᖅ ᖃᒪᓂᑦᑐᐊᕐᒥᐅᑕᐃᑦ ᓴᖅᑭᑦᑎᔨᐅᓪᓗᐊᕋᔭᕐᒪᖔᑕ ᐸᐃᕆᕝᕕᒻᒥᒃ ᓄᑕᖅᑭᕆᕝᕕᒻᒥ ᓄᓇᓕᒻᒥ?
ᐊᖓᔪᖅᑳᖅ ᐹᓪ ᖁᐊᓴ: ᖁᔭᓐᓇᒦᒃ, ᐅᖃᖅᑎᑦᑎᔩ, ᖁᔭᓐᓇᒦᒡᓗ ᑕᒪᑐᒥᖓ ᖃᐅᔨᒋᐊᑦᑎᐊᒃᑲᓐᓂᒻᒥᒻᒪᑦ ᒪᓕᒐᓕᐅᖅᑎᐅᖃᑎᒐ.
ᑕᐃᒪ ᓇᓂᑐᐃᓐᓇᖅ ᓄᓇᓕᓐᓂ ᐸᐃᕆᕕᒃᑖᕈᓐᓇᖅᐸᒻᒪᑕ ᑖᒃᑯᐊᓕ ᓇᖕᒥᓂᖅ ᐸᐃᕆᕝᕕᒃᑖᕈᒪᔪᐃᑦ ᓇᖕᒥᓂᖅ ᐃᒡᓗᔾᔪᐊᒻᒥᒃ ᓇᓂᓯᓚᐅᖅᓪᓗᒋᑦ, ᐊᒻᒪᓗ ᓇᖕᒥᓂᖅ ᐃᓕᑕᕆᔭᐅᔾᔪᑎᒥᒃ society ststus ᐃᓕᑕᕆᔭᐅᔾᔪᑎᒥᒃ ᐱᑕᖃᖤᑐᐊᖅᐸᑕ, ᐅᕙᒍᓪᓕ ᑕᕝᕙ ᐃᓕᓐᓂᐊᖅᑐᓕᕆᔨᒃᑯᑦ
ᑮᓇᐅᔭᒥᒃ ᐊᑐᐃᓐᓇᐅᑎᑦᑎᖃᑦᑕᖅᐳᒍᑦ ᐊᐅᓚᔾᔪᑎᒃᓴᖏᓂᓪᓗ ᑕᔅᓱᒧᖓ ᐸᐅᕆᕕᐅᓂᐊᖅᑐᒧᑦ.  ᐃᓕᓐᓂᐊᖅᑐᓕᕆᔨᑦ ᓇᖕᒥᓂᖅ ᐃᒡᓗᔾᔪᐊᓪᓚᕆᒻᒥᒃ ᐸᐃᕆᕕᒻᒥ ᐱᕙᓐᖏᓐᓇᑦᑕ ᑭᓯᐊᓂ ᑖᓐᓇᓕ ᓄᓇᓕᓐᓂᖔᖅ ᐱᒋᐊᖅᑳᓚᐅᖅᑎᓪᓗᒍ ᑭᓯᐊᓂ, ᐊᒻᒪᓗ ᐃᓕᑕᕆᔭᐅᔾᔪᑎᖃᕈᓂ ᑕᐃᒪᓕ ᑮᓇᐅᔭᓂᒃ
ᐊᑐᐃᓐᓇᐅᑎᑦᑎᖃᑦᑕᖅᐳᒍᑦ ᑕᒪᒃᑯᓄᖓ ᐸᐃᕆᕕᓐᓄᑦ.
ᐊᔭᐅᖅᑐᑐᐃᓐᓇᖅᐸᒃᑲ ᖃᒪᓂᑦᑐᐊᒻᒥᐅᑦ ᐸᐃᕆᕝᕕᔅᓴᒥᒃ ᐃᒡᓗᔾᔪᐊᒻᒥᓘᓐᓃᑦ ᓇᓂᓯᔪᓐᓇᖅᐸᑕ, ᐊᒻᒪᓗ ᑕᐃᒃᑯᐊ society status-ᖃᖅᐸᑕ ᑲᔪᓯᑦᑎᐊᖁᑐᐃᓐᓇᖅᐸᒃᑲ, ᐅᕙᒍᓪᓕ ᐅᑕᖅᑭᖔᑐᐃᓐᓇᖃᑦᑕᖅᐳᒍᑦ ᐸᐃᕆᕝᕕᒃᓴᖃᖅᑐᖃᖅᐸᑦ ᐊᐅᓚᑦᑐᒪᑉᐸᔾᔪᒡᓗ.
ᐅᕙᒍᓪᓕ ᐅᑕᖅᑭᖔᑐᐃᓐᓇᖃᑦᑕᖅᑐᖑᑦ ᑕᒪᑐᒥᖓ.
ᐃᓕᑕᖅᕼᐃᕼᐃᒪᔪᖓ ᑐᑭᕼᐃᐅᒪᑉᓗᖓᓗ ᒐᕙᒪᑦ ᐃᕼᐅᒪᓕᐅᖅᕼᐃᒪᒻᒪᑕ, ᐃᕼᐅᒪᓕᐅᖅᕼᐃᒪᓕᓚᐅᒻᒪᑕ ᑖᓐᓇ ᐃᓕᓐᓂᐊᕕᒃᑖᕼᐋᒃᕼᐊᐅᓂᐊᓚᐅᖅᑐᖅ ᐊᑯᓪᓕᖅᐹᖅ ᐃᓕᓐᓂᐊᕝᕕᒃ ᖃᒪᓂᑦᑐᐊᒻᒥ ᕼᐊᓇᔭᐅᓐᖏᓕᓚᐅᒻᒪᑦ ᐱᔾᔪᑎᖃᓗᐊᖅᕼᐅᓂ ᐃᓕᓐᓂᐊᕆᐊᖅᑕᖏᓐᓂᖏᓐᓂᒃ.
ᑭᕼᐃᐊᓂ ᒥᓂᔅᑐ ᓇᓗᓇᐃᔭᕝᕕᒋᒃᑲᓐᓂᖅᑑᓪᓗᐊᐸᕋ, ᓄᓇᓕᐅᔪᖅ ᖃᒪᓂᑦᑐᐊᒻᒥ ᑕᒪᑦᓱᒥᖓ ᐃᓕᓐᓂᐊᕆᐊᖅᓯᐊᓐᓂᒻᒥᒃ ᐊᒃᓱᕉᑎᖃᒻᒪᑕ, ᐱᓕᕆᐊᕆᑦᓯᐊᓐᓂᓗᒻᒫᖅᕼᐅᓂᔾᔪᒃ.
ᓇᓗᓇᓐᖏᑦᑐᓪᓗ ᑖᒻᓇ ᑭᖑᓪᓕᖅᐹᖅ ᐃᓕᓐᓂᐊᕝᕕᒃ ᕼᐊᓇᔭᐅᓚᐅᖅᑐᖅ ᖃᒪᓂᑦᑐᐊᒻᒥ ᔫᓇ ᐊᒥᑦᓈᖅ ᐃᓕᓐᓂᐊᕝᕕᐊ ᕼᐊᓇᔭᐅᑎᓪᓗᒍ ᐸᐃᕆᕝᕕᖃᕆᐊᖃᓚᐅᖅᑑᒐᓗᐊᖅ ᓄᑕᖅᑭᕕᖃᕆᐊᖃᓚᐅᖅᑑᒐᓗᐊᖅ. ᑭᕼᐃᐋᓂ ᐱᖃᓐᖏᒻᒪᑦ.
ᒥᓂᔅᑐ ᑐᑭᕼᐃᓐᓇᑦᓯᐊᖅᑐᒥᒃ ᐆᒥᖓ ᐊᐱᕆᓕᖅᐸᕋ, ᐃᓚᖏᑦ ᐃᓕᓐᓂᐊᕝᕖᑦ ᕼᐊᓇᔭᐅᔪᑦ ᐸᐃᕆᕝᕕᖃᖅᕼᐅᑎᒃ ᐊᒻᒪᓗ ᐃᓚᖏᑦ ᐸᐃᕆᕝᕕᖃᓐᖏᖢᑎᒃ. ᕼᐆᖑᒻᒪᖔᑦ ᑖᒻᓇ ᑐᑭᕼᐃᓐᓇᕆᐊᒃᑲᓐᓂᖅᑑᓪᓗᐊᖅᐸᒍ?
ᐃᓕᓐᓂᐊᖅᑐᓕᕆᓂᒻᒧᑦ ᒥᓂᔅᑑᔪᖅ, ᒥᔅᑐ ᐹᓪ ᖁᐊᓴ.
ᐊᖓᔪᖅᑳᖅ ᐹᓪ ᖁᐊᓴ: ᖁᔭᓐᓇᒦᒃ, ᐅᖃᖅᑎᑦᑎᔩ.
ᐃᓛᒃ, ᓱᓕᑦᑎᐊᖅᐳᑎᑦ ᑕᐃᒫᒃ, ᓱᓕ ᐊᒥᐊᓱᐃᑦ ᐃᓕᓐᓂᐊᕝᕕᖁᑎᒋᔭᕗᑦ ᒫᓐᓇ  ᐸᐃᕆᕝᕕᖃᐅᓐᖏᑦᑐᑦ ᐃᓚᖏᑦ ᓄᑖᖑᔪᐃᑦ ᑕᒪᒃᑯᐊ ᓲᓪᓗ ᓇᐃᔮᓂᑦ ᐊᓯᖏᓐᓂᓪᓗ ᓄᑖᖑᔪᓂ ᐸᐃᕆᕝᕕᖃᐅᓕᒻᒪᑕ.
ᑕᒪᓐᓇᐃᓛᒃ ᐸᐃᕆᕕᖃᖃᑦᑕᕈᓐᓇᓐᓂᖅ, ᐃᓛᒃ ᐸᐃᕆᕕᖃᖃᑦᑕᕆᐊᖃᓐᓂᖅ ᑕᒪᒃᑯᐊ ᓄᑖᑦ ᐃᓕᓐᓂᐊᕝᕖᑦ ᓴᓇᕙᓪᓕᐊᔭᕗᑦ  ᐊᖏᓪᓕᕙᓪᓕᐊᔭᕗᓪᓘᓐᓃ ᑕᒪᓐᓇᓕ ᓴᖅᑭᑕᐃᓐᓇᓚᐅᒻᒪᑦ ᑭᖑᓂᖔᖓᓂ ᑖᓐᓇ ᔫᓇ ᐊᒥᑦᓈᖅ ᐃᓕᓐᓂᐊᕝᕕᖓ ᓴᓇᔭᐅᓚᐅᖅᑎᓪᓗᒍ.
ᑕᐃᒪᓐᓇᐃᓕᖓᒻᒪᑦ.
ᑕᐃᒪ ᓇᓗᓇᓐᖏᑦᑐᖅ ᐅᖃᒃᑲᓐᓂᖃᑦᑕᖅᖢᑕᓗ ᑕᒪᒃᑯᐊ ᓄᑖᓐ ᓴᓇᓂᐊᖅᑕᕗᑦ ᐊᖏᒡᓕᒋᐊᓐᓂᐊᖅᑕᕗᓪᓘᓐᓃᑦ ᑕᒪᒃᑯᐊ ᐸᐃᕆᕝᕕᖃᖃᑦᑕᕆᐊᖃᓕᒻᒪᑕ.
ᑕᐃᒪᓐᓇ ᑕᕝᕙ ᐋᖅᑭᒃᓯᒪᒻᒪᑦ, ᐃᓚᖏᑦ ᓱᓕ ᐊᒥᓱᐃᑦ ᐃᓕᓐᓂᐊᕝᕖᑦ ᐸᐃᕆᕕᖃᓐᖏᑦᑐᑦ ᐱᔾᔪᑎᒋᓪᓗᒍ ᑖᓐᓇ ᐸᐃᕆᕕᖃᖃᑦᑕᕆᐊᖃᓐᓂᖅ ᐃᓱᒪᓕᐅᖅᑕᐅᓚᐅᖅᑳᖅᑎᓐᓇᒍ.
ᓱᓕ ᓴᓇᔭᐅᕙᓚᐅᒻᒪᑕ ᔫᓇ ᐊᒥᑦᓈᖅ ᐃᓕᓐᓂᐊᕝᕕᖓ ᑕᐃᒪᓐᓇᑦᓴᐃᓐᓇᖅᑕᐅᖅ.
ᐅᖃᖅᑎ: ᖁᔭᓐᓇᒦᒃ, ᑭᖑᓪᓕᖅᐹᖅ ᐃᓚᒋᐊᕈᑦ, ᒥᔅᑐ ᒥᑭᓐᖑᐊᖅ.
ᐱᖁᑎᔾᔪᐊᓄᑦ ᐸᓐᓇᐅᑎᓂᑦ ᐱᓕᕆᐊᖃᓚᐅᖅᕼᐃᒪᑎᓪᓗᑕ ᑭᕼᐃᐊᓂ ᑖᓐᓇ ᐊᑯᓪᓕᖅᐹᓄᑦ ᐃᓕᓐᓂᐊ-ᕕᒃᑕᕼᐋᒃᕼᐊᖅ ᖃᒪᓂᑦᑐᐊᒻᒧᑦ ᐃᓕᕼᐃᒪᓐᖏᒻᒪᑦ. ᑖᒻᓇᐅᑎᓪᓗᒍ ᑕᐃᒪ ᐸᐃᕆᕝᕕᒃᑲᓐᓂᐅᓇᔭᓚᐅᖅᑐᖅ ᐃᓕᓐᓂᐊᕝᕕᒃ ᕼᐊᓇᔭᐅᓇᔭᓚᐅᖅᐸᑦ ᑕᐃᒪᐅᓇᔭᓚᐅᒻᒪᑦ, ᓇᓗᓇᓐᖏᑦᑐᖅ.
ᑭᕼᐃᐊᓂ ᒥᓂᔅᑐ ᐱᓕᕆᖃᑎᖃᖅᑑᓪᓗᐊᖅᐹ ᓄᓇᓕᒻᒥᒃ ᖃᒪᓂᑦᑐᐊᒻᒥᐅᑕᓐᓂᒃ ᐊᒻᒪᓗ ᑖᒃᑯᐊ ᐱᓕᕆᖃᑎᒋᓗᓂᒋᑦ ᖃᒪᓂᑦᑐᐊᒻᒥ ᐃᓕᓐᓂᐊᖅᑐᓕᕆᔩᑦ ᐊᒻᒪ ᐊᕼᐃᖏᑦ ᐱᓕᕆᕝᕕᐅᔪᐃᑦ ᓄᓇᓕᒻᒥ. ᑕᒪᑦᓱᒥᖓ ᐱᓕᕆᖃᑎᒌᓪᓗᑎᑦ ᐸᐃᕆᕝᕕᑦᑖᕆᐊᖃᒃᑲᓂᓂᕐᒥᒃ. ᑖᒻᓇ ᐸᐃᕆᕝᕕᒃᑖᕐᓂᖅ ᐱᒻᒪᕆᐅᒻᒪᑦ ᐱᔾᔪᑎᒋᓗᐊᖅᖢᒍ ᐸᐃᕆᕝᕕᓕᐅᖅᑕᖅᑐᑦ.
ᑕᐃᒪ ᐃᓚᖏᑦ ᐃᓕᓐᓂᐊᕋᔭᖅᑑᒐᓗᐃᑦ ᐃᓕᓐᓂᐊᕆᐊᖅᑕᖏᒻᒪᑕ.
ᑖᒻᓇ ᐸᐃᕆᕝᕕᑦᑖᕆᐊᖃᕐᓂᖅ ᓄᓇᓕᒋᔭᑉᑎᓐᓂ ᖃᒪᓂᑦᑐᐊᕐᒥ ᐱᒻᒪᕆᐅᒻᒪᑦ ᐃᓕᓐᓂᐊᕆᐊᑦᓯᐊᑕᕐᓂᐊᕐᒪᑕ ᐃᓕᓐᓂᐊᕆᐊᓖᑦ.
ᐃᓕᓐᓂᐊᖅᑐᓕᕆᓂᕐᒧᑦ ᒥᓂᔅᑐᔪᖅ, ᒥᔅᑐ ᖁᐊᓴ.
ᑕᐃᒪ ᑖᒃᑯᐊ ᐃᓕᓐᓂᐊᖅᑐᓕᕆᔨᒃᑯᓂᓛᒃ ᑕᐃᒪ ᐸᐃᕆᕝᕕᓕᕆᔨᓂᑦ Early Childhood Education, ᑕᐃᒪᓐᓇᐃᑦᑐᒥᒃ ᐱᓕᕆᔨᖃᐅᑦᑎᐊᖅᖤᕋᑦᑕ ᐊᒻᒪ ᑖᒃᑯᐊ ᐱᓕᕆᔨᒋᔭᕗᑦ ᓄᓇᓕᓐᓂ ᓴᓇᖃᑎᖃᕈᓐᓇᑦᑎᐊᓪᓚᕆᑦᑐᑦ ᓲᕐᓗ ᖃᒪᓂᑦᑐᐊᕐᒥ.
ᐃᒻᒪᖃ ᑖᒃᑯᐊ ᐃᓕᓐᓂᐊᖅᑐᓕᕆᔩᑦ ᓄᓇᓕᓐᓂ ᑲᑎᒪᔨᖏᑦ ᖃᐃᖁᔨᑉᐸᑕ ᑲᑎᒪᖃᑎᖃᕈᒻᒪᑉᐸᑕ ᐊᑐᐃᓐᓇᐅᓪᓚᕆᓐᓂᐊᖅᑐᐃᑦ ᑖᒃᑯᐊ ᐸᐃᕆᕕᓕᕆᔨᓂᑦ Early Childhood Division ᓲᕐᓗ ᑕᕝᕙᓂ ᑎᑎᕋᕐᕕᑦᑎᓐᓂ ᑕᒪᒃᑯᓄᖓ ᑐᕌᖓᓗᐊᖅᑐᓄᑦ ᑕᐃᒪ ᐱᑕᖃᕋᑦᑕ ᓴᓇᔨᖃᕋᑦᑕ.
ᐊᒻᒪᓗ, ᑕᐃᒪ ᒪᓕᒐᓕᐅᖅᑎᐅᖃᑎᒐ ᖃᐅᔨᒪᖁᒋᕙᒋᑦᑕᐅᖅ ᑕᐃᒪ ᓄᑕᖅᑲᓄᑦ ᐸᐃᕆᕕᓕᕆᓂᕐᒧᑦ ᒪᓕᒐᖅ Childcare Act ᑖᓐᓇ ᑕᕝᕙ ᕿᒥᕐᕈᐊᖅᐸᓪᓕᐊᓂᐊᓕᕐᒥᒐᑦᑎᒍᑦ ᑕᒪᒃᑯᐊ ᖃᓄᖅ ᐸᐃᕆᕝᕕᓕᕆᓂᖅ ᖃᓄᖅ ᑎᒍᒃᑲᓐᓂᕈᓐᓇᖅᐱᑎᒍᑦ ᖃᓄᖅ ᑲᒪᒋᑦᑎᐊᑲᓐᓂᕈᓐᓇᖅᐱᑎᒍᑦ ᐱᔾᔪᑎᒋᓪᓗᒍ ᕿᒥᕐᕈᐊᑦᑎᐊᒃᑲᓐᓂᓛᕐᒥᒐᑦᑎᒍ ᑖᓐᓇ Child Care Act. ᑕᐃᑰᓇ ᓂᕆᐅᑦᑐᖓ.
ᐊᒻᒪᓗ ᐅᖃᖅᑲᐅᑎᓪᓗᖓᐃᓛᒃ ᑖᒃᑯᐊ ᐃᓕᓐᓂᐊᖅᑐᓕᕆᔩᑦ ᓄᓇᓕᓐᓂ ᑲᑎᒪᔨᖏᑦ ᖃᒪᓂᑦᑐᐊᕐᒥ ᑐᒃᓯᕋᖁᑐᐃᓐᓇᐸᒃᑲ ᐃᑲᔪᖅᑕᐅᔪᒪᓐᓂᖅᐸᑕ ᖃᐅᔨᒋᐊᒃᑲᓐᓂᕈᒪᑉᐸᑕ ᖃᓄᖅ ᐸᐃᕆᕕᓐᓂᒃ ᒪᒃᐱᖅᓯᔪᓐᓇᕐᒪᖔᑕ ᑖᓐᓇ  ᑲᔪᓯᔪᓐᓇᑎᐊᓪᓚᕆᑦᑐᖅ.
ᖃᐅᔨᒪᖁᔨᕙᕋ ᒪᓕᒐᓕᐅᖅᑎᐅᖃᑎᒐ.
ᐊᐱᖅᑯᑦ 705 - 4(3): ᐱᓕᕆᕝᕕᓐᓂ ᐃᖅᑲᓇᐃᔮᒃᓴᐃᑦ (ᐃᓄᒃ)
ᐅᓪᓗᒥ ᐊᐱᖅᑯᑎᔅᓴᖃᕈᒪᔪᖓ ᐱᕙᓪᓕᐊᔪᓕᕆᓂᕐᒧᑦ ᐊᒻᒪᓗ ᐃᖏᕐᕋᔪᓕᕆᔨᒃᑯᑦ ᒥᓂᔅᑕᖓᓐᓄᑦ.
ᐅᖃᖅᑏ, ᓯᕙᑖᕐᕕᐅᑎᓪᓗᒍ ᐅᕙᓂ ᑲᑎᒪᑎᓪᓗᑕ ᒥᓂᔅᑕ ᐊᖏᓚᐅᖅᓯᒪᒻᒪᑦ ᐅᖃᐅᑎᓪᓗᓂᖓᓗ ᑕᐃᒃᑯᐊ ᐊᐱᖅᓲᑎᒋᔭᒪ ᐃᓚᖏᓐᓄᑦ ᐱᓕᕆᕝᕕᖓᑕ ᐃᖅᑲᓇᐃᔭᖅᑐᖁᑎᖏᓐᓂ ᒥᑦᑎᒪᑕᓕᒻᒥ ᐅᑎᕐᕕᒋᓂᐊᕐᓂᕋᓚᐅᖅᓯᒪᒻᒪᖓ ᐊᒻᒪ ᒫᓐᓇ ᖁᔭᓐᓇᒦᖅᖢᒍ ᐅᓪᓗᒥᒃᑲᓐᓂᖅ ᐅᑎᕐᕕᐅᖅᑲᐅᒐᒪ ᑖᒃᑯᐊ ᐃᓚᖓᓐᓂᒃ.
ᑖᔅᓱᒥᖓ ᐱᓗᐊᖅᑐᒥ ᐃᖏᕐᕋᔪᓕᕆᓂᕐᒧᑦ ᐱᔨᑦᑎᓂᕐᒧᑦ ᑲᒪᔨᐅᔪᖅ, ᑖᓐᓇ ᒫᓐᓇᒎᖅ ᐃᖅᑲᓇᐃᔭᐃᓐᓇᖅᑐᒥᒃ ᐃᓂᒋᔭᐅᒻᒪᑦ.
ᒫᓐᓇᓗ ᓇᓗᓇᓐᖏᖁᓪᓗᒍ ᐊᐱᕆᔪᒪᔪᖓ ᒥᓂᔅᑕᒧᑦ, ᑖᒃᑯᐊ ᐃᖅᑲᓇᐃᔮᔅᓴᓕᒫᑦ ᒥᓂᔅᑕ ᐱᓕᕆᕝᕕᑉᐱᑦ ᐃᓗᐊᓂ ᐃᖅᑲᓇᐃᔮᔅᓴᓕᒫᑦ, ᖃᔅᓯᑦ ᒫᓐᓇᐅᔪᑦ ᐃᓄᖃᖅᐸᑦ ᒥᑦᑎᒪᑕᓕᒻᒥ?
ᐱᕙᓪᓕᐊᔪᓕᕆᓂᕐᒧᑦ ᐊᒻᒪ ᐃᖏᕐᕋᔪᓕᕆᓂᕐᒧᑦ ᒥᓂᔅᑐᔪᖅ, ᒥᔅ ᒫᓂᑲ ᐃᐊᓪ-ᑲᓇᔪᖅ.
ᐄ. ᑖᒃᑯᐊᖏᓛᒃ ᓄᓇᕗᓕᒫᒧᑦ ᑐᕌᖓᔪᐃᑦ ᐱᓕᕆᕕᒋᔭᒃᑲ ᐱᓯᒪᔭᕋᓗᐊᒃᑲ ᑕᒫᓂ 136-ᖑᒻᒪᑕᒎᖅ 97-ᖑᔪᐃᑦ ᑖᒃᑯᐊ, 97 ᐃᓂᒋᔭᐅᔪᑦ ᐊᒻᒪᓗ 35 ᑖᒃᑯᐊ ᒪᑐᐃᖔᖅᑐᑎᑦ.
ᑕᕝᕙᓂᓕ ᒥᑦᑎᒪᑕᓕᒻᒥ ᒫᓐᓇᐅᔪᖅ ᓄᓇᓕᖏᓐᓂ .
ᑖᒃᑯᐊ ᒫᓐᓇᓕᓴᓪᓚᕆᐅᓐᖏᑦᑑᒐᓗᐊᑦ ᑕᒫᓂ 8-ᖑᔪᐃᑦ ᐃᓂᒋᔭᐅᔪᐃᑦ 9-ᖑᑎᓪᓗᒋᑦ.
ᐊᑕᐅᓯᕐᒥᒃ (ᑐᓵᔨᑎᒍᑦ) ᖁᓪᓕᐅᓂᖅᓴᓂᑦ ᑮᓇᐅᔭᓕᕆᔨᒃᑯᑦ ᑎᑎᕋᖅᑎᒃᑯᓪᓗ ᑎᑎᕋᕐᕕᐊᓂ (ᑐᓵᔨᑎᒎᕈᓐᓃᖅᑐᖅ) ᓂᕋᖅᑕᐅᔪᒥᒃ ᑕᒪᐅᖓ ᐅᑭᐅᖅᑕᖅᑐᒧᑦ ᒥᑦᑎᒪᑕᓕᒻᒦᓚᖅᑖᖅᑰᖏᑦᑑᒐᓗᐊᖅ ᑖᓐᓇ ᐅᒃᑯᐃᖔᖅᑐᖅ.
ᒥᓂᔅᑐᖃᐃ ᐅᖃᐅᑎᔪᓐᓇᖅᐱᖓ ᑖᒃᑯᐊ 8-ᖑᒃᐸᑕ ᒥᑦᑎᒪᑕᓕᖕᒥᑦ ᐱᓕᕆᕝᕕᖕᓂᑦ ᐃᖅᑲᓇᐃᔮᕆᔭᐅᔪᑦ ᓇᓗᓇᐃᕈᓐᓇᖅᐱᐅᖃᐃ ᖃᔅᓯ ᐃᖅᑲᓇᐃᔭᐃᓐᓇᖅᑐᓄᑦ ᐃᖅᑲᓇᐃᔮᕆᔭᐅᖕᒪᖔᑕ ᖃᔅᓯᓪᓗ ᐃᓱᓕᕝᕕᓕᖕᒧᑦ ᐃᖅᑲᓇᐃᔮᕆᔭᐅᖕᒪᖔᑕ ᐊᒻᒪᓗ ᖃᔅᓯᑦ ᐃᖅᑲᓇᐃᔭᓚᐅᑲᑐᐃᓐᓇᖃᑦᑕᖅᑐᒧᑦ ᐃᓂᒋᔭᐅᖃᑦᑕᕐᒪᖔᑕ.
ᐱᕙᓪᓕᐊᔪᓕᕆᓂᕐᒧᑦ ᐃᖏᕐᕋᔪᓕᕆᓂᕐᒧᓪᓗ ᒥᓂᔅᑕᑑᔪᖅ, ᒥᔅ ᒫᓂᑲ ᐃᐊᓪ-ᑲᓇᔪᖅ.
ᐊᖓᔪᖅᑳᖅ ᒫᓂᑲ ᐃᐊᓪ-ᑲᓇᔪᖅ: ᖁᔭᓐᓇᒦᒃ, ᐅᖃᖅᑎᑦᓯᔩ ᐊᒻᒪ ᖁᔭᓐᓇᒦᖅᓱᒍ ᑖᓐᓇ ᐃᖅᑲᓇᐃᔭᐃᓐᓇᖅᑐᐃᑦ ᐃᓘᓐᓇᑎ.
ᒥᓂᔅᑐ ᐅᖃᐅᑎᒃᑲᓐᓂᕈᓐᓇᖅᐱᖓ ᖃᔅᓯᑦ ᒫᓐᓇ ᐱᓕᕝᕕᖕᓂᑦ ᐃᖅᑲᓇᐃᔮᒃᓴᐅᔪᑦ ᒥᑦᑎᒪᑕᓕᖕᒥ ᐃᓄᖃᓐᖏᓚᑦ?
ᐱᕙᓪᓕᐊᔪᓕᕆᓂᕐᒧᑦ ᐃᖏᕐᕋᔪᓕᕆᓂᕐᒧᓪᓗ ᒥᓂᔅᑕᑑᔪᖅ, ᒥᔅ ᒫᓂᑲ ᐃᐊᓪ-ᑲᓇᔪᖅ.
ᐊᖓᔪᖅᑳᖅ ᒫᓂᑲ ᐃᐊᓪ-ᑲᓇᔪᖅ: ᖁᔭᓐᓇᒦᒃ, ᐅᖃᖅᑎᑦᓯᔩ ᐊᒻᒪ ᖁᔭᓐᓇᒦᖅᓱᒍ ᒪᓕᒐᓕᐅᖅᑎ ᑕᒪᑐᒥᖓ ᐅᓂᒃᑳᕐᖓᑦ.
ᑖᓐᓇ ᑎᑎᖅᑲᖅ ᑐᓂᖅᑲᐅᔭᕗᑦ ᐃᑦᓱᕙᐅᑕᔅᓯᓐᓄᑦ ᒪᓕᒐᓕᐅᕆᔨᓄᑦ ᑕᕝᕙᓂ ᐅᖃᖅᓯᒪᓪᓚᕆᖏᑦᑑᒐᓗᐊᑦ ᑭᓯᐊᓂ  ᓇᓗᓇᐃᕐᕕᒋᓗᒍ ᒫᓐᓇᐅᔪᒃᑯᑦ ᒪᑐᐃᖓᔪᖅᑕᖃᖅᑑᔮᖏᑦᑐᖅ ᒥᑦᑎᒪᑕᓕᖕᒥᑦ.
ᐅᖃᐅᓯᒃᑐᑦ ᐊᐱᖅᑯᑏᑦ.
ᒪᓕᒐᐅᖅᑎ ᑕᓯᐅᔭᕐᔪᐊᕐᒧᑦ, ᒥᔅᑐ ᐋᓚᓐ ᕋᒻᐴᑦ.
ᐊᐱᖅᑯᑦ 706 - 4(3): ᑐᓴᒐᒃᓴᖅ ᐱᓕᕆᐊᖑᓂᐊᖅᑐᑦ ᐅᓪᓗᖅᓯᐅᑎᖓᓂᒃ ᓄᓕᐊᔪᒃ ᐅᒥᐊᕐᔪᐊᒧᑦ (ᕋᒻᐴᑦ)
ᕋᒻᐴᑦ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑏ, ᑲᑎᒪᔩᑦ ᐊᒻᒪ ᓴᓂᑭᓗᐊᕐᒥᐅᑕᐃᑦ.
ᐅᖃᖅᑏ, ᐊᐱᖅᑯᑎᒋᓂᐊᖅᑕᒃᑲ ᐊᕙᑎᓕᕆᔨᒃᑯᑦ ᒥᓂᔅᑐᖓᓐᓄᑦ.
ᒥᓂᔅᑕ ᐃᖅᑲᐅᒪᔪᒃᓴᐅᖕᒪᑦ ᐅᓄᑲᓪᓚᒃᑐᓂᑦ ᐊᐱᖅᑯᑎᖃᖃᑦᑕᓚᐅᕋᒪ ᐱᓕᕆᐊᕆᔭᐅᓚᐅᖅᑐᑦ ᑕᐃᒃᑯᐊ ᒐᕙᒪᒃᑯᑦ ᖃᐅᔨᓴᐃᓪᓗᑎᒃ ᐅᒥᐊᕐᔪᐊᖁᑎᖓᓂ ᐅᑭᐊᒃᓵᒃᑯᑦ.
ᐊᐱᖅᑯᑎᒋᓚᐅᖅᓯᒪᒐᒃᑯ ᑭᐅᓚᐅᖅᓯᒪᖕᒪᑦ ᒥᓂᔅᑕ ᐱᓕᕆᕕᖓᒡᒎᖅ ᒫᓐᓇ ᐊᕐᕋᐅᒍᓄᑦ ᑕᓪᓕᒪᓄᑦ ᐸᕐᓇᐅᑎᖓᑦ ᐃᓱᓕᓚᐅᕐᒪᑦ ᖃᐅᔨᓴᕈᑎ ᐅᒥᐊᕐᔪᐊ 2017-ᖑᓕᖅᐸᓪᓗ ᐸᕐᓇᐅᑎᓕᐅᕐᓗᑎᒃ ᑲᑎᒪᓛᕐᒪᑕ ᐅᒥᐊᕐᔪᐊᖅ ᐱᓪᓗᒍ.
ᒥᓂᔅᑕ ᓇᓗᓇᐃᖅᓯᔪᓐᓇᖅᐹ ᒐᕙᒪᒃᑯᑦ ᐋᖅᑭᒃᓯᖃᑦᑕᕐᒪᖔᑕ ᑕᐃᒃᑯᓂᖓ ᖃᐅᔨᓴᐃᔾᔪᑎᐅᖃᑦᑕᖅᑐᖅ ᐅᒥᐊᕐᔪᐊᖅ ᓇᒧᑦ ᐳᓛᕆᐊᕐᓂᐊᕐᒪᖔᑦ.
ᒥᓂᔅᑑᔪᖅ ᔫ ᓴᕕᑲᑖᖅ.
ᐅᖃᖅᑏ, ᓯᕗᓕᐅᔾᔭᐅᓯᒪᔪᑦ ᑕᐃᒃᑯᐊ ᖃᐅᔨᓴᖅᑏᑦ ᐅᒥᐊᕐᔪᐊᑦ ᑲᑎᒪᓚᐅᕐᓗᑎ ᑭᓯᐊᓂ ᖃᐅᔨᓴᖅᑏᑦ ᐋᖅᑭᒃᓱᐃᖃᑦᑕᕐᒪᑕ ᓇᒧᓐᖓᐅᓂᐊᕐᒪᖔᑕ ᐊᒻᒪᓗᑦᑕᐅᖅ ᑭᓱᓂᒃ ᐱᓕᕆᓂᐊᕐᒪᖔᑕ.
ᖃᓄᐃᓕᐅᕈᒪᖕᒪᖔᑕ ᑕᐃᑲᓂ ᑎᑎᕋᖅᑕᐅᖃᓯᐅᔾᔭᐅᖃᑦᑕᖅᑐᑦ ᑮᓇᐅᔭᖅᑐᕈᑎᒃᓴᖏᓪᓗ ᓇᑭᓐᖔᕐᒪᖔᑕ ᒪᓕᒃᑕᐅᓪᓗᑎᒃ ᑕᐃᒃᑯᐊᓗ ᐅᒥᐊᕐᔪᐊᕐᒥᑦ ᐊᐅᓚᑦᑎᖃᑦᑕᖅᑐᑦ ᐊᕙᑎᓕᕆᔨᒃᑯᑦ
ᖃᐅᔨᓴᐃᖃᑦᑕᖅᑐᓪᓗ ᑲᑎᒪᖃᑦᑕᖅᖢᑎᒃ. ᐸᕐᓇᐅᑎᓕᐅᖃᑦᑕᖅᑐᑦ ᓯᕗᓪᓕᐅᔾᔭᐅᓂᐊᖅᑐᓂᒡᓗ ᐋᖅᑭᒃᓱᐃᖃᑦᑕᖅᑐᑦ ᓇᓕᐊᒃ ᐱᓕᕆᐊᒃᓴᖅ ᖃᐅᔨᓴᖅᑕᐅᓂᐊᕐᒪᖔᑦ ᐊᕐᕋᐅᒍᒥ ᐊᒡᒋᖅᑐᒥᒃ.
ᐊᐱᕆᓚᐅᖅᓯᒪᖕᒥᔭᕋ ᒥᓂᔅᑐ ᖃᓄᐃᓕᐅᖃᑦᑕᕐᒪᖔᑦᑕ ᐅᒥᐊᕐᔪᐊᒥᒃ ᖃᐅᔨᓴᐃᓂᐊᖅᑎᓪᓗᒋᑦ ᐊᕐᕌᒍᒥ ᐊᒡᒋᖅᑐᒥ.
ᑭᐅᓚᐅᖅᓯᒪᖕᒪᑦ ᑲᑎᒪᓂᐊᕐᒪᑕᒎᖅ ᔮᓐᓄᐊᕆ ᕖᕝᕗᐊᕆᒥ ᖃᐅᔨᒋᐊᕐᓗᑎᒃ ᖃᓄᐃᓕᐅᕐᓂᐊᕐᒪᖔᑕ.
ᒥᓂᔅᑕ ᐅᖃᕈᓐᓇᖅᐹ ᖃᓄᐃᑦᑐᓂ ᐅᒥᐊᕐᔪᐊᖅ ᑕᐃᓐᓇ ᖃᐅᔨᓴᖅᑎ ᓄᐊᑦᑎᓂᐊᕐᒪᖔᖅ ᑐᓴᒐᒃᓴᖅ 2017 ᑭᓱᒧᑦ ᐊᑐᖅᑕᐅᓂᐊᕐᒪᖔᑦ.
ᒥᓂᔅᑑᔪᖅ ᒥᔅᑐ ᓴᕕᑲᑖᖅ.
ᑖᒃᑯᐊ ᐅᒥᐊᕐᔪᐊᑦ ᐊᑐᖅᑕᐅᓂᐊᖅᑐᑦ ᖃᐅᔨᓴᐃᒡᔪᑕᐅᓗᓂ ᓄᓇᕗᒻᒥ.
ᐅᖃᖅᑏ ᑎᑎᕋᖅᓯᒪᔪᑦ ᑕᐃᒃᑯᐊ ᐅᑎᖅᑎᑕᐅᓚᐅᖏᒻᒪᑕ ᓱᓕ.
ᐅᖃᖅᑏ, ᑕᓯᐅᔭᕐᔪᐊᖅ ᐊᖏᔪᐊᓘᖕᒪᑦ ᐃᒪᕐᒥᐅᑕᓪᓗ ᐅᓄᖅᑐᐊᓘᓪᓗᑎᒃ.
ᒥᓂᔅᑕ ᐅᖃᕈᓐᓇᖅᐹ ᖃᖓᒃᑯᑦ ᐅᒥᐊᕐᔪᐊᖅ ᑕᐃᑲᓂ ᓄᐊᑦᑎᓛᕐᒪᖔᑦ ᓴᓂᑭᓗᐊᖅ ᖃᓂᒋᔮᓂ ᐅᒥᐊᕐᔪᐊᒃᑯᑦ.
ᐊᕙᑎᓕᕆᓂᒻᒧᑦ ᒥᓂᔅᑑᔪᖅ, ᒥᔅᑐ ᓴᕕᑲᑖᖅ.
ᒪᒥᐊᓇᖅᑑᒐᓗᐊᖅ ᐅᖃᐅᑎᔪᓐᓇᖏᓐᓇᒃᑯ ᒪᓕᒐᓕᐅᖅᑎ ᖃᖓ ᑕᐃᒪᓐᓇᐃᓕᐅᓐᓂᐊᒻᒪᖔᑕ, ᖃᐅᔨᓴᐃᔾᔪᑏᑦ ᐅᓄᖅᑐᒻᒪᕆᐊᓗᐃᑦ ᐱᓕᕆᐊᕆᔭᐅᖃᑦᑕᒻᒪᑕ ᓯᓚᑎᑦᑎᒍᑦ ᑮᓇᐅᔭᖅᑖᖅᑎᑕᐅᓪᓗᑎᒃ ᓯᓚᖅᑲᑎᑦᑎᓐᓂ.
ᑮᓇᐅᔭᐃᑦ ᓄᓇᕘᒥ ᖃᐅᔨᓴᕈᑎᔅᓴᐃᑦ ᑭᒡᓕᖃᒻᒪᑕ, ᓱᓕ ᖃᐅᔨᓴᕈᑎᕕᓃᑦ ᐅᑎᖅᑎᑕᐅᓚᐅᓐᖏᒻᒪᑕ ᐅᕙᓐᓄᑦ ᓄᓇᕘᒥ ᑭᓱᓂᒃ ᖃᐅᔨᓴᐃᔪᒪᒻᒪᖔᑕ.
ᑭᓯᐊᓂ ᕼᐋᒻᓚᒃᑯᑦ ᐊᖑᓇᓱᒃᑐᓕᕆᔨᒃᑯᓪᓗ ᑐᒃᓯᕋᐅᑎᓕᐅᕈᓐᓇᖅᑐᑦ ᖃᓄᐃᑦᑐᓂᒃ ᖃᐅᔨᓴᐃᖁᔨᒻᒪᖔᒻᒥᒃ.
ᐱᓕᕆᔭᐅᓂᐊᓪᓗᓂ ᐅᖃᕈᓐᓇᖏᑦᑐᖓ ᑭᓯᐊᓂ ᕿᒥᕐᕈᓇᒃᑕᐅᔪᓐᓇᖅᑐᖅ ᖃᐅᔨᓴᐃᓚᐅᒻᒥᒻᒪᑕ ᐃᒡᓗᓕᒑᔾᔪᒻᒥ ᐊᒻᒪᓗ ᐅᒃᑯᓯᒃᓴᓕᐅᑉ ᐃᒪᖓᓂ ᐊᕐᕌᓂ.
ᑕᐃᒪᓕ ᑮᓇᐅᔭᖅᑕᖃᖅᐸᑦ ᖃᐅᔨᕝᕕᒃᓴᖃᖅᐸᑕᓗ ᓴᓂᑭᓗᐊᑉ ᖃᓂᒋᔮᓂ, ᑕᐃᒪᓐᓇᑦᑕᐅᖅ ᐱᔪᓐᓇᖅᑐᒃᓴᐅᒻᒥᔫᒐᓗᐊᑦ.
ᑲᑎᒪᓂᒻᒥᓄᑦ ᒪᓕᒃᓯᖃᑦᑕᓐᓂᐊᖅᑐᑦ ᓇᒧᓐᖓᐅᓂᐊᓐᓂᐊᒻᒥᓂᒃ ᑭᓯᐊᓂ ᓇᓂ ᖃᐅᔨᓴᐃᓂᐊᒻᒪᖔᑕ ᖃᐅᔨᒪᓐᖏᑦᑐᖓ.
ᐊᐱᖅᑯᑦ 707 - 4(3): ᓄᓇᕘᑉ ᑐᖁᖓᔪᓕᕆᔨᖓᑕ ᐊᑐᓕᖁᔭᓕᐊᖏᑦ (ᐅᑲᓕᖅ)
ᑖᓐᓇ ᐊᐱᖅᓱᑲᐃᓐᓇᕈᒪᓕᒻᒥᔭᕋ ᐋᓐᓂᐊᖅᑕᐃᓕᕆᔨᒃᑯᓐᓂ ᒥᓂᔅᑑᔪᖅ.
ᖃᐅᔨᒪᒐᑦᑕᐃᓛᒃ ᑖᒃᑯᐊ ᐱᔭᔅᓴᖏᑦ ᓄᐊᑉᐸᓪᓕᐊᒻᒪᑕ, ᐱᓗᐊᖅᑐᒥᒃ ᑭᒡᒐᖅᑐᖅᑕᑯᓗᒃᑲ ᑐᖁᖓᔪᓕᕆᔨᒃᑯᓐᓄ ᖃᐅᔨᓴᖅᑕᐅᔪᖃᓐᓂᓚᐅᕐᖓᑦ  ᔮᓐᓄᐊᕆᒥᑦ ᑖᒃᑯᐊ ᐊᓚᒃᑲᖅᑎᑕᐅᓚᐅᖅᑐᑎᒃ.
ᑖᒃᑯᐊᓗ ᖃᐅᔨᓴᖅᑎᔾᔪᐊᑦ ᑲᓇᑕᒥᑦ ᐅᓂᒃᑳᖅᑕᐅᓯᒪᔪᓂᒃ ᐊᓚᒃᑲᐃᓚᐅᕆᓪᓗᑎᒃ ᐱᔭᔅᓴᓂᒃ ᐋᖅᑭᒋᐊᕈᑎᔅᓴᓂᒃ ᐋᓐᓂᐊᕕᓕᐊᖅᐸᑦᑐᓄᑦ. ᑖᒃᑯᐊᖃᐃ ᑲᒪᒋᔭᐅᑦᑎᐊᓐᓂᐊᕋᓗᐊᖅᑲᑦ ᑖᒃᑯᐊ ᐊᒡᓚᒡᕕᖏᑦ ᑭᐅᑦᑎᐊᓐᓂᐊᖅᑑᒐᓗᐊᑦ ᑖᒃᑯᓂᖓ ᐊᓯᖏᓐᓄ ᓵᓗᐊᖏᓪᓗᑎᒃ?
ᐋᓐᓂᐊᖃᖅᑕᐃᓕᒪᑎᑦᑎᓂᒻᒧᑦ ᒥᓂᔅᑑᔪᖅ, ᒥᔅᑐ ᔪᐊᔾ ᕼᐃᒃᔅ.
ᖁᔭᒋᑦᑎᐊᖅᐸᕋ ᑖᓐᓇ ᑲᑎᒪᔨ ᑭᒡᒐᖅᑐᐃᓪᓗᓂ ᐅᖃᓪᓚᒻᒪᑦ, ᑕᐃᒃᑯᐊ ᑐᖁᖓᔪᓕᕆᔨᒃᑯᑦ ᐅᓂᒃᑳᖓᓐ ᑕᐃᒪᓐᓇᐃᓕᓚᐅᖅᑎᓪᓗᒍ ᖃᓄᐃᑦᑐᖃᓚᐅᖅᑎᓪᓗᒍ ᐋᓐᓂᐊᖃᓐᓇᖏᑦᑐᓕᕆᔨᒃᑯᑦ ᑖᒃᑯᐊ ᕿᒥᕐᕈᓇᑦᑎᐊᓕᖅᑐᑦ ᐊᑐᓕᖁᔭᓕᐊᕆᔭᐅᓚᐅᖅᑐᓂᒃ ᐅᓂᒃᑳᓂᒃ.
ᑕᐃᒪᓕᓚᐅᖅᑎᓪᓗᖓ ᐅᓄᑲᓪᓚᑦᑐᓪᓗ ᐊᑐᓕᖁᔭᓕᐅᓚᐅᒻᒥᔪᑦ ᑕᒻᒪᖅᓯᒪᔪᖅᓯᐅᖅᑎᒃᑯᓐᓃᓐᖔᖅᑐᑦ.
ᑖᒃᑯᐊ ᐸᔾᔭᓪᓗᔅᓯᒪᓚᐅᒻᒪᑕ ᑕᐃᒪᓐᓇ ᐱᕙᓪᓕᐊᓂᕆᓯᒪᔭᖏᑦ ᑕᒪᒃᑯᐊ ᐊᐅᓚᔾᔭᐃᔪᑎᓄᑦ ᐸᓐᓇᐅᑎᓄᑦ ᐱᓕᕆᔪᓐᓇᑦᑎᐊᓐᓂᐊᖅᑕᕗᑦ.  ᑲᑎᒪᔨᓄᓪᓗ ᑐᓂᔭᐅᓂᐊᖅᖢᑎᒃ ᑎᑎᕋᕝᕕᖓᓃᓐᖔᖅᑐᖅ ᑕᒻᒪᖅᓯᒪᔪᖅᓯᐅᖅᑎᒃᑯᑦ ᓵᑦᑎᓐᓄᑦ ᑲᑎᒪᔨᕋᓛᑦ ᓵᖏᓐᓄᐊᓚᐅᖏᓐᓂᖓᓂ.
ᓯᕗᓪᓕᖅᐹᖅ ᐃᓚᒋᐊᕈᑦ, ᒥᔅᑐ ᐅᖃᓕᖅ.
(ᑐᓵᔨᑎᒍᑦ) ᖃᐅᔨᒪᔭᖓ ᐱᓕᕆᕕᓯ ᑖᓐᓇ ᐊᒃᓱᕉᓴᖃᑦᑕᒻᒪᑦ ᐋᓐᓂᐊᖃᓐᓇᖏᑦᑐᓕᕆᓂᒻᒧᑦ  ᑲᒪᒋᔭᐅᓂᖏᑦ ᓄᓇᕘᒥᐅᑦ ᐃᓅᓕᓴᖅᑕᐅᓂᖏᑦ ᐊᒃᓱᐊᓗᒃ ᐱᒻᒪᕆᐅᒻᒪᑦ.
ᐊᒃᓱᕈᖅᓴᒃᑲᓐᓂᖅᐳᖓ ᒥᓂᔅᑕ ᐃᔨᒋᒃᑲᓐᓂᖁᓪᓗᒍ ᐊᐅᓪᓗᔾᔨᖁᓪᓗᒍ ᑕᐃᒃᑯᓂᖓ ᐅᓂᒃᑳᓕᐅᓪᓗᓂᓗ ᖃᐅᔨᓴᐃᓚᐅᖅᑎᓪᓗᒋᑦ.
ᑖᒃᑯᐊ ᐅᓂᒃᑳᑦ ᐃᓗᐊᓂᑦᑑᓐᓂᖏᓄᑦ, ᖃᖓᑭᐊᕐᖓᐃ ᒥᓂᔅᑐ ᐅᓂᒃᑳᓕᐅᕈᓐᓇᓛᖅᐸ ᑖᒃᑯᐊ ᒥᒃᓵᓄᑦ?
(ᑐᓵᔨᑎᒍᑦ) ᐋᓐᓂᐊᖃᖅᑕᐃᓕᒪᑎᑦᑎᓂᒻᒧᑦ ᒥᓂᔅᑑᔪᖅ, ᒥᔅᑐ  ᔪᐊᔾ ᕼᐃᒃᔅ.
ᖁᔭᒋᑦᑎᐊᖅᐸᕋ ᑲᑎᒪᔨ ᐃᓕᓴᖅᓯᓂᖓᓄᑦ ᑕᒪᑐᒧᖓ. ᐃᖅᑲᓇᐃᔭᓐᓂᕆᔭᐅᖃᑦᑕᖅᑐᓂᒃ ᐅᓂᒃᑳᓕᐅᖅᑐᖃᖅᑎᓪᓗᒍ ᑕᐃᒪᓐᓇᐃᑦᑐᓂᒃ ᐋᓐᓂᐊᖃᓐᓇᖏᑦᑐᓕᕆᔨᒃᑯᓐᓄᑦ ᓴᖅᑭᑦᑎᑎᓪᓗᒋᑦ.
ᐃᒻᒪᖄ ᐅᖃᐅᓯᕆᔭᖓᑕ ᓯᓚᑖᒎᖅᑑᒐᓗᐊᖅ ᑭᓯᐊᓂ ᑖᓐᓇ ᐊᖅᑯᑎᒋᓂᐊᖅᑕᕋ ᒪᓕᒐᓕᐅᕝᕕᒃ ᑐᓴᐅᒪᑎᖃᑦᑕᓐᓂᐊᖅᑕᕋ ᐅᓂᒃᑳᑦ ᑕᒪᒃᑯᐊ ᓴᖅᑭᑕᐅᓯᒪᒻᒪᑕ ᐋᓐᓂᐊᖃᓐᓇᖏᑦᑐᓕᕆᔨᒃᑯᓐᓂ ᐊᖓᔪᖅᑳᖓᑕᓗ ᑕᐃᒃᑯᐊ ᑕᒻᒪᖅᓯᒪᔪᖅᓯᐅᖅᑎᒃᑯᑦ ᑐᖁᖓᔪᓕᕆᔨᒃᑯᓪᓗ ᐊᒻᒪᓗᑦᑕᐅᖅ ᑲᓐᖑᓇᖅᑐᓕᕆᓂᒻᒧᑦ ᐅᓂᒃᑳᑦ ᓴᖅᑭᓐᓂᐊᒻᒪᑕ.  ᐱᓕᕆᕕᒐ ᑎᓕᓯᒪᔭᕋ ᑕᐃᒃᑯᐊ ᐊᑐᓕᖅᑎᑦᑎᖁᔭᖏᑦ ᐅᖃᐅᔾᔨᒋᐊᖅᑏᑦ ᑲᑎᒪᔨᐅᓂᐊᖅᑐᓂᒃ.
ᑕᐃᒃᑯᐊ ᓄᓇᕗᒥᐅᑦ ᑕᐃᒪᓐᓇ ᓯᕗᓪᓕᐅᔾᔨᓯᒪᒐᑦᑕ ᑕᒪᑐᒥᖓ.
ᑕᕝᕙ ᑖᒃᑯᐊ ᐊᐅᓚᔾᔭᒋᐊᖃᕋᑦᑎᒍᑦ ᑮᓇᐅᔭᑭᔅᓴᓐᓂᕐᕗᑦ ᐱᔾᔪᑎᒋᓪᓗ ᒫᓐᓇ ᑕᕝᕙ ᑎᓕᓚᐅᖅᑕᒃᑲ ᐱᓕᕆᕕᓐᓂ ᑭᖑᕙᕆᐊᖁᓪᓗᒋᑦ ᐊᑐᓕᖅᑎᑕᐅᖁᔭᐅᓯᒪᔪᑦ ᑕᐃᓐᓇ ᐃᖅᑲᓇᐃᖅᑕᐅᓇᓱᓐᓂᖓᓂ.
ᐄ, ᑖᒃᑯᐊ ᖃᓄᐃᒋᖏᑦᑎᐊᖅᑕᒃᑲ ᐱᒻᒪᕆᐅᒻᒪᑕᐃᓛᒃ ᑕᒪᒃᑯᐊ ᓇᓕᐊᑐᐃᓐᓇᖅ ᑲᔪᓯᓐᓂᕋᐃᒻᒪᑦ ᑕᒪᒃᑯᐊ ᖃᖐᔭᕆᐊᖃᕐᖓᑕ ᐊᓯᖏᓐᓂᒃ.
ᑖᒃᑯᐊᑭᐊᕐᖓᖑᐃᑦ ᐊᓚᒃᑲᖅᑕᐅᓯᒪᒍᔪᑦ ᖃᖓ ᑭᐅᔭᐅᓚᕐᒪᖔᑕ ᐊᓪᓚᕝᕕᖏᓐᓄᑦ, ᖃᐅᔨᒃᑲᓐᓂᕈᒪᒐᓗᖓᐊᖅᑐᖓ, ᖃᖓᓕ ᑖᒃᑯᐊ ᐋᖅᑭᓱᑦᑕᐅᓯᒪᔪᑦ ᑎᑎᖅᑲᒃᑯᑦ ᑭᐅᔭᐅᕙᓪᓕᐊᓐᓂᐊᖃᑭᐊᖓᐃᑦ, ᖁᔭᓐᓇᒥᒃ ᐅᖃᖅᑎᑦᑎᔨ.
ᐅᖃᖅᑎ: ᖁᔭᓐᓇᒥᒃ, ᐋᓐᓂᐊᖃᖅᑕᐃᓕᒪᑎᑦᑎᓂᕐᒧᑦ ᒥᓂᔅᑐᔪᖅ, ᒥᔅᑐ ᕼᐃᒃᔅ.
ᐊᖓᔪᖅᑳᖅ ᔪᐊᔾ Hᐃᒃᔅ (ᑐᓴᔨᑎᒍᑦ): ᖁᔭᓐᓇᒦᒃ, ᐅᖃᖅᑏ, ᐅᓪᓗᖓᓂ ᓇᓗᓇᐃᖅᓯᔪᓐᓇᖏᒃᑲᓗᐊᖅᑐᖓ ᐅᖃᐅᑎᔪᓐᓇᖅᑕᒃᑲ ᒪᓕᒐᓕᐅᖅᑎᓕᒪᑦ ᐅᓂᒃᑲᑦ ᑕᐃᒪᓐᓇᐃᑦᑐᐃᑦ ᐅᖃᐅᑕᐅᑎᓪᓗᒋᑦ ᐱᓕᕆᕕᖓᓗᐊᖅᑕᐅᔭᕋᖓᑕ ᐋᓐᓂᐊᖃᕐᓇᓐᖏᑦᑐᓕᕆᔨᒃᑯᑦ, ᐃᒪᓐᓇ ᐸᖅᑭᒃᖠᑦᑎᐊᕆᐊᖃᕐᓂᖅ ᐊᓐᓂᐊᖅᑐᓂᒃ ᓯᕗᓪᓕᐅᑎᓯᒪᔭᕗᑦ ᐋᓐᓂᐊᖃᕐᓇᓐᖏᑦᑐᓕᕆᔨᑯᓪᓗᑕ. ᑭᐅᑐᐃᓐᓇᖏᓪᓗᑕ ᐊᑐᓕᖁᔭᓕᐊᕆᔭᐅᔪᓄᑦ ᐊᑐᓕᖅᑎᑦᑎᑦᑎᐊᒻᒪᕆᒃᓗᑕᓗ ᐊᐅᓚᔾᔭᐃᒋᐊᕈᑎᓂᒃ ᑐᓄᐊᓂᑦᑐᓂᒃ ᐊᑐᓕᖁᔭᓕᐊᕆᔭᑦ ᐃᓗᐊᓂᑦᑐᓂᒃ. ᑕᐃᒪᓐᓇ ᐅᖃᐅᓯᕆᕋᑕᖅᑕᖓ ᒪᓕᒐᓕᐅᖅᑎᐅᑉ ᑕᐃᒪᐃᓕᒃᑲᓐᓂᖁᓇᒋᑦ.
ᐱᓕᕆᕕᒃ ᐊᐅᓚᔾᔭᐃᒋᐊᖅᓯᒪᓕᕐᒪᑦ ᑕᒪᒃᑯᓂᖓ ᐱᓕᕆᐊᕆᔭᖏᓐᓂᑦ ᐸᖅᑭᒃᖠᓂᕐᒧᑦ ᐱᔨᑦᓯᕐᓂᕐᒧᑦ.
ᓇᓗᓇᐃᖅᓯᓚᐅᕐᒥᔪᒍᑦ ᐃᖅᑲᓇᐃᔭᒃᓴᖓᑕ ᑭᓱᓕᕆᔨᐅᖃᑦᑕᕈᓐᓇᕐᒪᖓᑕ ᐸᖅᑭᒃᖠᕆᑦᑎᐊᖁᓪᓗᒋᑦ ᓄᓇᕗᒥᐅᓂᒃ ᐊᒻᒪᓗᑦᑕᐅᖅ ᐸᖅᑭᒃᖠᓂᖅ ᑲᒪᓂᕐᓗ ᑕᐃᒪᓐᓇ ᓂᕆᐅᒋᔭᐅᔪᓂᒃ ᐊᑐᑦᑎᐊᕐᓗᑎᒃ.
ᐅᖃᐅᓯᒃᑯᑦ ᐊᐱᖅᑯᑎᑦ, ᒪᓕᒐᓕᐅᖅᑎ ᐃᖃᓗᐃᑦ-ᓂᐊᖁᖒ, ᒥᔅ ᐹᑦ ᐊᕐᓇᒃᑲᖅ.
ᐊᐱᖅᑯᑦ 708 - 4(3): ᐊᖏᖃᑎᒌᒍᑕᐅᓂᖏᑦ ᓇᓪᓕᐅᒃᑯᒫᖃᓐᖏᑦᑐᓄᑦ ᐋᓐᓂᐊᖅᑐᓕᕆᓂᕐᒧᑦ ᐃᑲᔫᑎᑦ (ᐊᕐᓇᒃᑲᖅ)
ᐊᕐᓇᒃᑲᖅ (ᑐᓴᔨᑎᒍᑦ): ᖁᔭᓐᓇᒦᒃ, ᐅᖃᖅᑏ.
ᐅᖃᖅᑏ, ᐊᐱᖅᑯᑎᒋᓂᐊᖅᑕᕋ ᑖᓐᓇ ᑐᕌᖅᑐᖅ ᐋᓐᓂᐊᖃᕐᓇᓐᖏᑦᑐᓕᕆᔨᒃᑯᓐᓄᑦ.
ᐅᖃᖅᑏ, ᑲᑎᒪᕋᑖᖅᑎᓪᓗᑕ ᑲᑎᒪᔨᐅᖃᑎᒃᑲᑦ ᓴᖅᑭᑦᑎᖃᑦᑕᕋᑦᑕ ᐅᓄᑲᓪᓚᒃᑐᐊᓗᖕᓂᒃ ᑮᓇᐅᔭᖅᑐᕈᑎᒃᓴᖏᓐᓂᑦ ᐋᓐᓂᐊᖃᕐᓇᓐᖏᑦᑐᓕᕆᓂᕐᒧᑦ ᐱᔨᑦᑎᕈᑎᓄᑦ, ᐱᔾᔪᑎᒋᓪᓗᒋᑦ ᐅᓄᑲᓪᓚᒃᑐᑦ ᐱᔾᔪᑎᑦ, ᐊᐅᓪᓚᐅᑎᑦ, ᑐᔪᕐᒥᕕᑦ, ᐅᒃᑑᑎᒋᓗᒋᑦ.
ᒥᓂᔅᑕ ᐅᖃᐃᓐᓇᖃᑦᑕᕐᒪᑦ ᐊᑭᖃᕐᓂᕋᖅᖢᓂᐅᒃ ᑕᒪᒃᑯᐊ ᐱᔾᔪᑎᑦ ᐱᔨᑦᓯᕈᑎᕕᓂᐅᑉ ᐊᒃᑐᐊᖃᑎᒋᖕᒪᑕ  ᐊᑭᓕᖅᑕᐅᖃᑦᑕᖅᑐᖅ ᓄᓇᖃᖅᑳᖅᓯᒪᔪᑦ ᐃᓅᓕᓴᖅᑕᐅᔾᔪᑎᖓᑕ ᐊᑭᓕᐅᑎᖏᓐᓄᑦ.
ᒥᓂᔅᑕ ᐋᓐᓂᐊᖃᕐᓇᓐᖏᑦᑐᓕᕆᓂᕐᒧᑦ ᐅᖃᕈᓐᓇᖅᐹ ᖃᓄᖅ ᐃᖏᕐᕋᓂᖃᓲᖑᖕᒪᖔᖅ ᑕᐃᒃᑯᐊ ᒪᓕᒃᑕᐅᖃᑦᑕᖅᑐᑦ ᐃᖅᑲᓇᐃᔭᕐᕕᖓᓂᓗ ᐋᔩᖃᑎᖃᕋᓱᖃᑦᑕᖅᑐᑦ ᖃᒃᑲᓐᓂᖃᒍᑦ ᑮᓇᐅᔭᑎᒍᑦ ᐃᑲᔪᖅᑐᖅᑕᐅᖁᓪᓗᒋᑦ ᓄᓇᖃᖅᑳᖅᓯᒪᔪᑦ ᐃᓅᓕᓴᐅᑎᖏᓐᓄᑦ ᓇᓪᓕᐅᒃᑯᒫᖃᖏᑦᑐᓄᑦ.
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᒥᓂᔅᑕ ᐋᓐᓂᐊᖃᕐᓇᓐᖏᑦᑐᓕᕆᔨᒃᑯᓐᓄᑦ, ᒥᔅᑐ ᔪᐊᔾ ᕼᐃᒃᔅ.
ᐊᖓᔪᖅᑳᖅ ᔪᐊᔾ Hᐃᒃᔅ (ᑐᓴᔨᑎᒍᑦ): ᖁᔭᓐᓇᒦᒃ, ᐅᖃᖅᑏ.
ᐅᖃᖅᑏ, ᑲᑎᒪᔨ ᒫᓐᓇ ᐊᒃᓱᓪᓛᓗᒃ ᓈᒻᒪᓈᖅᑐᖅ ᐊᖏᖃᑎᒋᒐᓱᓕᖅᑐᑦ ᐅᖃᓪᓚᖕᓂᑦᑎᓐᓂᑦ ᒫᓐᓇ, ᐋᓐᓂᐊᖃᕐᓇᓐᖏᑦᑐᓕᕆᔨᒃᑯᑦ ᑲᓇᑕᒥ, ᓇᓪᓕᐅᑯᒫᖃᓐᖏᑦᑐᓄᑦ ᐃᓄᓐᓄᑦ ᐃᑲᔫᑎᒧᑦ ᓱᓕ ᐊᐅᓚᑦᑎᒻᒪᑕ ᐊᑭᒋᔭᐅᔪᓂᒃ ᐱᕙᑦᑕᑎᓐᓂᒃ ᐱᔨᑦᑎᓐᓂᑦᑎᓐᓄᑦ.
ᐆᑦᑑᑎᒋᓗᒍ ᒪᓕᒃᑎᓂᒃ ᖃᖓᑦᑕᐅᑏᑦ ᐊᕙᑐᑕᐅᓐᖏᒻᒪᑕ ᑕᕝᕘᓇ, ᐅᕙᑦᑎᓐᓄᑦ ᐋᓐᓂᐊᖅᑐᓕᕆᔨᒃᑯᓐᓄᑦ ᐊᑭᓕᖅᑕᐅᖔᖅᐸᑦᑐᖅ.  ᐅᖃᐅᓯᖃᖅᑎᓪᓗᑕ ᐃᓅᓕᓴᐅᑎᓂᒃ ᐊᓪᓚᖃᓯᐅᔾᔭᐅᓯᒪᔪᓂᒃ
ᐅᖃᖃᑎᒌᒍᑎᒋᕙᑦᑕᕗᑦ ᐋᓐᓂᐊᖃᕐᓇᓐᖏᑦᑐᓕᕆᔨᒃᑯᓐᓂᒃ ᑲᓇᑕᒥ ᖃᓄᐃᑦᑐᓪᓗᐊᑕᐃᑦ ᐃᓅᓕᓴᐅᑏᑦ ᐊᕙᓗᔭᐅᒻᒪᖔᑕ. ᑲᑐᔾᔨᒍᑎᒋᔭᕋᓗᐊᕗᑦ, ᑭᓯᐊᓂᑦᑕᐅᖅ ᒐᕙᒪᑐᖃᒃᑯᓐᓄᑦ ᑭᒡᒐᑐᖅᑐᑎᒍ ᑲᒪᒋᕙᑦᑕᕗᑦ.
ᐅᖃᖃᖅᑲᐅᓪᓗᖓᓗ ᐅᖃᖃᑎᒌᒍᑕᐅᖏᓐᓇᖃᑦᑕᖅᑐᑦ, ᑭᓯᐊᓂ ᐅᓪᓗᖅ ᐃᓱᓕᒐᐃᒻᒪᑦ ᑕᒪᓐᓇ ᑲᒪᒋᕙᑦᑕᕗᑦ ᒐᕙᒪᑐᖃᒃᑯᓐᓃᖔᖓᒻᒪᑦ.
ᐊᕐᓇᒃᑲᖅ (ᑐᓴᔨᑎᒍᑦ): ᖁᔭᓐᓇᒦᒃ, ᐅᖃᖅᑏ.
ᑐᑭᓯᔭᕋᓗᐊᕋ ᑕᒃᑯᐊ ᐊᓐᓂᐊᕕᓕᐊᖃᑦᑕᖅᑐᓄᑦ ᑐᔪᕐᒥᓱᑦ ᑕᒃᑯᓄᖓ ᓇᓪᓕᐅᒃᑯᒪᖃᖏᑦᑐᓄᑦ, ᑕᒃᑯᐊ ᓇᓪᓕᐅᒃᑯᒪᖃᓱᓄᑦ ᑭᒍᓯᕆᓂᕐᒧᑦ ᐱᕕᒃᓴᐅᒻᒪᑦ, ᐃᔭᒐᖅᑕᕐᓂᕐᒧᑦ ᐃᒡᒐᖅᑕᕐᓂᕐᒧᓪᓗ.
ᒥᓂᔅᑕ ᓇᓗᓇᐃᖅᓯᑦᑎᐊᕈᓐᓇᖅᐹ ᑭᒃᑯᑦ ᐋᖅᑭᒃᓱᐃᔨᐅᕙᑦ ᒪᑯᐊ ᑭᒍᓯᕆᓂᕐᒧᑦ ᐄᔭᒐᓕᕆᓂᕐᒧᓪᓗ ᐃᒡᒐᓕᕆᓂᕐᒧᓪᓗ ᑕᕝᕗᓇ ᓇᓪᓕᐅᒃᑯᒫᖃᖏᑦᑐᓄᑦ ᐊᒻᒪ ᑭᓇ ᐋᖅᑭᒃᓯᖃᑦᑕᖅᐸ ᖃᓄᑎᒋ ᐊᑭᓕᖅᓱᐃᑎᒋᓂᐊᕐᒪᖔᑦ ᐊᑐᓂᑦ ᑖᒃᑯᓄᖓ ᐱᔨᑦᑎᕋᖅᑕᐅᓂᕐᒧᑦ.
ᐋᓐᓂᐊᖃᖅᑕᐃᓕᒪᑎᑦᑎᓂᕐᒧᑦ ᒥᓂᔅᑑᔪᖅ, ᒥᔅᑐ ᔪᐊᔾ ᕼᐃᒃᔅ.
ᐊᖓᔪᖅᑳᖅ ᔪᐊᔾ Hᐃᒃᔅ (ᑐᓴᔨᑎᒍᑦ): ᖁᔭᓐᓇᒦᒃ, ᐅᖃᖅᑏ.
ᐄ, ᐊᐱᖅᑯᑎᑦᑎᐊᕙᒻᒪᕆᒃ ᑖᓐᓇ ᑕᐃᒪ ᐋᔩᖃᑎᖃᓕᕋᖓᑦᑕ ᐊᖏᖃᑎᒋᒍᑎᓕᒫᑦᑎᓐᓄᑦ ᐋᓐᓂᐊᖃᕐᓇᓐᖏᑦᑐᓕᕆᔨᒃᑯᓐᓄᑦ ᑲᓇᑕᒥ ᐱᓗᐊᖅᑐᒥᒃ ᓇᓪᓕᐅᒃᑯᒫᖃᖏᑦᑐᓄᑦ.
ᓱᓕ ᐋᖅᑭᒃᓱᐃᔨᐅᖃᑦᑕᕐᒪᑕ ᖃᓄᑎᒋ ᐊᑭᓕᖅᓱᐃᓂᐊᕐᓂᕐᒥᓂᒃ ᐱᓕᕆᔾᔪᑎᑎᓪᓗᑕ ᑐᑭᓕᐅᑎᓗᒍ ᒪᓕᖃᑦᑕᖅᑐᓄᑦ ᑖᒃᑯᓄᖓ ᑮᓇᐅᔭᖃᖅᑎᑕᐅᖃᑦᑕᖏᒻᒪᑦ.
ᑖᓐᓇ ᐋᓐᓂᐊᖃᕐᓇᓐᖏᑦᑐᓕᕆᔨᒃᑯᓐᓂ ᑮᓇᐅᔭᐃᔭᕈᑕᐅᕙᑦᑐᖅ.
ᑕᐃᒪᓕ ᐄᔭᒐᕐᓂᑦ ᐅᖃᓪᓚᓕᕌᖓᑕ ᑭᓱᑦ ᑎᑎᕋᖅᑕᐅᓯᒪᔪᑦ ᑖᒃᑯᐊ ᐋᓐᓂᐊᖃᕐᓇᓐᖏᑦᑐᓕᕆᔨᒃᑯᓐᓄᑦ ᑲᓇᑕᒥ ᖃᓄᐃᑦᑐᓂᒃ ᐄᔭᒐᕐᓂᑦ ᐊᑭᓕᖅᓱᐃᖃᑦᑕᓂᐊᕐᒪᖔᑕ.
ᑖᓐᓇ ᐱᓕᕆᖃᑎᒌᓐᓂᖅ ᖃᓄᖅᑑᖃᑎᒌᓐᓂᒃᑯᑦ ᐱᓕᕆᖃᑎᒌᓐᓂᖅ ᑖᓐᓇ ᒐᕙᒪᑐᖃᒃᑯᓐᓂ ᐱᓕᕆᐊᖑᔪᖅ ᐱᓕᕆᔾᔪᑎᖃᑦᑕᕋᑦᑎᒍ.
ᐅᖃᖅᑲᐅᒐᒪ ᑕᐃᒪ ᐋᔩᖃᑎᒌᓐᓂᖅᑕᖃᖃᑦᑕᖅᑐᖅ ᑲᔪᓰᓐᓇᖅᑐᒥ. ᐃᓱᓕᑦᑎᓪᓗᒍᓕ ᒐᕙᒪᑐᖃᒃᑯᓐᓂ ᐱᓕᕆᐊᖑᒻᒪᑦ ᓄᓇᕗᑦ ᒐᕙᒪᒃᑯᑦ ᐱᓕᕆᔾᔪᔨᕙᒃᖢᑎᑦ ᒐᕙᒪᑐᖃᒃᑯᓐᓂ.
ᐅᖃᖅᑏ, ᑖᓐᓇ ᓇᓪᓕᐅᒃᑯᒫᖃᓐᖏᑦᑐᓂᒃ ᐃᑲᔫᑎ ᑐᑭᒧᐊᒃᑎᑕᐅᖃᑦᑕᕐᖓᑦ ᒐᕙᒪᒃᑯᑦ ᓄᓇᖃᖅᑳᖅᑐᒥᓂᓐᓄᑦ ᐃᓄᓐᓄᓪᓗ ᐋᓐᓂᐊᖃᖅᑕᖏᓐᓄᑦ ᐅᖃᕋᑖᕐᒪᑦ. ᑖᒃᑯᐊᓕ ᐃᑲᔫᑕᐅᔪᑦ ᐊᔾᔨᒌᑐᐃᓐᓇᑦᑎᐊᖑᖅᑰᔨᒻᒪᑕ ᓄᓇᖅᑲᖅᑐᒥᓂᕐᓄᑦ ᐃᓄᓐᓄᓪᓗ.
ᑭᓯᐊᓂᓕ, ᖃᐅᔨᒪᑦᑎᐊᕐᒪᑦ ᑖᒃᑯᐊ ᐊᑭᑐᔫᑕᐅᓂᖅᓴᒻᒪᕆᐅᒻᒪᑕ ᐱᖁᑏᑦ ᐱᔨᑦᑎᕋᕐᓂᕐᒧᑦ ᓄᓇᕗᒻᒥ ᖃᓪᓗᓈᓂ.
ᒥᓂᔅᑕ ᐅᓂᒃᑳᕆᔪᓐᓇᖅᐸᐅᒃ ᖃᓄᖅ ᑖᒃᑯᐊ ᐃᑲᔫᑕᐅᓂᕐᒧᑦ ᐅᓄᕐᓂᖏᑦ ᓇᓪᓕᐅᒃᑯᒫᖃᓐᖏᑦᑐᓕᕆᔨᒃᑯᑦ ᖃᓄᖅ ᕿᒥᕐᕈᔭᐅᖃᑦᑕᖅᐸᑦ ᓈᓴᐅᓯᓱᓛᖃᑦᑕᖅᐸᓪᓗ ᑖᓐᓇ ᐊᑭᑐᓂᖅᓴᒻᒪᕆᐅᓂᖓ ᑖᒃᑯᓄᖓ ᐱᑕᖃᖅᑎᑦᑎᓇᓱᓪᓗᓂ ᓄᓇᕗᒻᒥ?
ᐋᓐᓂᐊᖃᖅᑕᐃᓕᒪᑎᑦᑎᓂᕐᒧᑦ ᒥᓂᔅᑐᔪᖅ, ᒥᔅᑐ ᕼᐃᒃᔅ.
ᐊᖓᔪᖅᑳᖅ ᔪᐊᔾ Hᐃᒃᔅ (ᑐᓴᔨᑎᒍᑦ): ᖁᔭᓐᓇᒦᒃ, ᐅᖃᖅᑏ.
ᐊᖏᖃᑎᒋᑐᐃᓐᓇᖅᑕᕋ ᒪᓕᒐᓕᐅᖅᑎ.
ᑕᐃᒪᐃᓕᖃᑦᑕᕋᓗᐊᖅᑐᖓ ᐱᓕᕆᕕᑦᑎᒍᑦ ᑕᐃᒃᑯᓄᖓ ᐋᓐᓂᐊᖃᕐᓇᓐᖏᑦᑐᓕᕆᔨᒃᑯᓐᓄᑦ  ᑲᓇᑕᒥ ᐃᓕᓴᖅᓯᑎᓇᓱᐊᖅᑐᒋᑦ ᐊᑭᑐᓂᖅᓴᐅᔪᐊᓘᔪᓂᒃ ᐋᓐᓂᐊᖅᑐᓕᕆᓇᓱᓐᓂᕐᒥᒃ ᓄᓇᕗᒻᒥ, ᑖᒃᑯᑑᖏᒻᒪᑕ ᐊᓪᓚᓄᑦ ᐃᓄᓐᓄᓪᓗ ᑐᕌᖓᔪᐃᑦ.
ᐊᖏᖃᑎᒌᒍᑎᖃᖅᑐᒍᑦ ᐊᓯᑦᑎᓐᓂᒃ ᒐᕙᒪᖃᕐᕕᐅᔪᓂ ᑕᐅᖅᓯᖃᑎᒌᖃᑦᑕᓂᕐᒥᒃ ᐊᑭᓕᕆᐊᓕᓐᓂᒃ ᑖᒃᑯᐊ ᐊᑭᒋᓂᐊᖅᑕᕗᑦ ᐊᖏᖃᑎᒌᒍᑎᒋᓪᓗᑎᒍ ᖃᓄᑦᑐᓂᓪᓗ ᐃᓕᖅᑯᓯᑕᖃᕐᓂᐊᕐᒪᖔᖅ.
ᐅᖃᕈᓐᓇᖏᒃᑲᓗᐊᖅᑐᖓ ᐊᓪᓚᐃᑦ ᐃᑲᔫᓯᐊᖅᐸᑦᑕᖏᓐᓂᒃ.
ᐅᓇᑐᐊᖅ ᖃᐅᔨᒪᔭᕋ ᐊᖏᖃᑎᒌᒍᑎᕗᑦ ᐋᓐᓂᐊᖃᕐᓇᓐᖏᑦᑐᓕᕆᔨᒃᑯᓐᓂ ᑲᓇᑕᒥ, ᐅᖃᖅᑲᐅᒐᒪᐃᓛᒃ, ᓇᓚᐅᒐᒃᓴᐅᖃᑦᑕᖏᒻᒪᑦ ᑕᒫᑦᑎᐊᖅ  ᐃᓕᓐᓂᐊᖅᑎᑦᑕᕆᐊᖃᐃᓐᓇᖅᐸᒃᑲᑦᑎᒍ ᒐᕙᒪᑐᖃᒃᑯᒥᐅᑦ ᐱᔨᑦᑎᕋᐅᑎᒋᖃᑦᑕᕆᐊᖃᖅᑕᑦᑎᓐᓂᒃ ᓲᖃᐃᒻᒪ ᕿᓗᖅᑭᑖᖅᑎᑕᐅᓂᖃᕋᑦᑕ ᓄᓇᐸᐅᔭᐅᒦᓐᓂᑎᓐᓄᑦ ᐊᒻᒪ ᑮᓇᐅᔭᖃᓗᐊᓐᖏᓂᑦᑎᓐᓄᑦ.
ᑕᒪᒃᑯᐊᓕᒫᑦ ᐅᖃᐅᓯᕆᖅᑭᓪᓚᑦᑖᖃᑦᑕᑕᒃᑲ ᒥᓂᔅᑕᐅᖃᑎᒋᔭᕐᓄᑦ ᑲᓇᑕᓕᒫᒥ ᒐᕙᒪᑐᖃᒃᑯᓂᒥᐅᑕᑑᓐᖏᑦᑐᖅ.
ᐱᓕᕆᖃᑎᖃᕆᐊᖃᓲᖑᒐᑦᑕ ᓄᓇᑦᑎᐊᒥᐅᓂᒃ, ᐋᓪᐴᑕᒥᐅᓂᒃ, ᒫᓂᑑᐸᒥᐅᓂᒃ ᐋᓐᑎᐅᕆᐅᒥᐅᓂᓪᓗ ᓄᓇᒥᐅᖃᑎᕗᑦ ᐱᔨᑦᑎᖅᑕᐅᓂᐊᑎᓪᓗᒋᑦ ᑕᐃᒃᑯᓇᓂ ᓄᓇᓂ.
ᐅᖃᖃᑎᖃᐃᓐᓇᐸᒃᑐᒍᑦ ᐊᒥᓱᓂᓪᓗ ᐃᑲᔪᖅᑐᐃᒍᑎᑖᖃᑦᑕᖅᓯᒪᓪᓗᑕ ᐅᖃᐅᓯᒃᑯᑦ ᑎᑎᖅᑲᑎᒍᓪᓗ.
ᑕᒪᓐᓇᐃᓛᒃ ᐃᖏᕐᕋᐃᓇᖅᑐᖅ ᐊᑭᑐᔪᐊᓗᓐᓂᒃ ᑲᒪᖃᑦᑕᕆᐊᖃᕐᓂᑦᑎᓐᓂᒃ.
ᑕᒪᒃᑯᐊ ᓈᓴᐅᑏᑦ ᑐᓴᕈᑏᓪᓗ ᑲᑎᑉᐸᓪᓕᐊᔭᕗᑦ ᓱᓕᔪᕐᓇᕈᑎᒋᒃᑲᓐᓂᖅᐸᑦᑕᕗᑦ ᐊᔭᐃᓐᓈᕈᑎᒋᕙᑦᑕᑎᓐᓂᒃ ᓈᒻᒪᓂᖅᓴᓂᒃ ᑮᓇᐅᔭᖃᕆᐊᖃᕋᓗᐊᕋᑦᑕ ᐋᓐᓂᐊᖅᑐᓕᕆᓂᕐᒧᑦ.
ᒪᓕᒐᓕᐅᖅᑎ ᖃᒪᓂᑦᑐᐊᕐᒧᑦ,
ᐱᒋᐊᖅᑎᑕᖅ 046 - 4(3): ᐃᓚᒋᐊᖅᑕᐅᓂᖓ ᐊᐱᖅᓱᕐᓇᐅᔪᖅ (ᒥᑭᓐᖑᐊᖅ)
ᒥᑭᓐᖑᐊᖅ (ᑐᓵᔨᑎᒍᑦ): ᐅᖃᖅᑏ, ᒪᓕᒐᖅ 39(7), ᐱᒋᐊᖅᑎᑦᑎᕗᖓ, ᐊᐃᑉᐱᖅᑕᐅᓪᓗᖓ ᒪᓕᒐᓕᐅᖅᑎᖓᓄᑦ ᐅᖅᓱᖅᑑᕐᒧᑦ ᑖᓐᓇ ᐅᖃᐅᓯᒃᑯᑦ ᐊᐱᖅᑯᑏᑦ ᐱᕕᖃᕐᕕᖓ ᐃᓚᒋᐊᖅᑕᐅᖁᓪᓗᒍ.
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᐱᖁᔨᕗᖔᕈᑎᑕᖃᕐᒪᑦ ᓇᑎᕐᒥ, ᐊᐱᖅᓱᕐᓂᖅ ᑕᒃᖠᒋᐊᖁᓪᓗᒍ.
ᐱᖁᔨᕗᖔᕈᑦ ᓈᒻᒪᒻᒪᑦ ᐊᐃᕙᔾᔪᑕᐅᔪᓐᓇᕐᓇᓂᓗ.
ᓈᒻᒪᓴᖅᑐᑦ? ᖁᔭᓐᓇᒦᒃ. ᐊᑭᕋᖅᑐᖅᑐᑦ?
ᐱᖁᔨᕗᖔᕈᑦ ᑲᔪᓯᔪᖅ ᐊᐱᖅᓱᓂᕐᓗ ᑕᒃᖠᒋᐊᖅᑕᐅᕗᑦ 30 ᒥᓂᔅᓯᑲᓐᓂᕐᒥᒃ.
ᐅᖃᐅᓯᒃᑯᑦ ᐊᐱᖅᑯᑏᑦ.
ᐊᐱᖅᑯᑦ 709 - 4(3): ᐃᓄᑐᖃᒃᑯᕕᑦᑕᖃᒃᑲᓐᓂᕆᐊᖃᕐᓂᖓ ᓄᓇᕗᒥ (ᕿᓐᖑᖅ)
ᐅᖃᖅᑏ, ᐊᐱᖅᑯᑎᒃᑲ ᑐᕌᑦᑎᑕᒃᑲ ᒥᓂᔅᑐᒧᑦ ᐱᖅᑯᓯᓕᕆᓂᕐᒧᑦ ᐃᑦᑕᕐᓂᓴᓕᕆᓂᕐᒧᓪᓗ.
ᐅᖃᖅᑏ, ᐅᑭᐊᒃᓵᖅ ᑲᑎᒪᓂᕐᔪᐊᕐᓂᕆᕋᑖᓚᐅᖅᑕᖏᑦ ᒪᓕᒐᓕᐅᖅᑎᐅᖃᑎᒐ ᐅᖅᓱᖅᑑᒧᑦ ᒪᓕᒐᓕᐅᖅᑎ ᓴᖅᑭᑦᑎᓚᐅᕐᒪᑦ ᐱᖁᔨᕗᖔᕈᑎᓂᒃ ᑕᕝᕙᓐᖓᑦ 2016 ᐊᕐᕋᐅᒍᑕᒫᖅᓯᐅᒻᒥᑦ ᑲᑎᒪᓂᕐᒥᑦ ᕿᑎᕐᒥᐅᑦ ᐃᓄᐃᑦ ᑲᑐᔾᔨᖃᑎᒌᖏᓐᓂ.
ᑕᐃᑲᓂ ᐱᖁᔨᕗᖔᕈᑎᒥᑦ ᐃᓐᓇᐃᑦ ᑭᒡᒐᖅᑐᖅᑎᖓ ᐅᖃᐅᓯᖃᓚᐅᕐᒪᑦ “ᑮᓇᐅᔭᖃᕆᐊᖃᕐᓂᕐᒥᓂᒃ ᐃᒡᓗᕐᔪᐊᖅᑖᕐᓂᕐᒧᑦ ᐊᐅᓚᔾᔪᑎᖏᓐᓄᑦ ᓴᓇᔭᐅᔾᔪᑎᖏᓐᓄᓪᓗ ᐃᓐᓇᐃᑦ ᐃᒡᓗᖁᑎᖏᓐᓂᑦ ᕿᑎᕐᒥᐅᓄᑦ.”
ᐅᖃᖅᑏ, ᑕᒪᒃᑯᐊ ᐃᒡᓗᕐᔪᐊᑦ ᐃᓂᖃᖅᑎᑦᑎᓲᖑᖕᒪᑕ ᐃᓐᓇᕐᓂᒃ ᑲᑎᒪᖃᑎᖃᕈᓐᓇᕐᓗᑎᒃ ᓄᓇᖅᑲᑎᒥᓐᓂᒡᓗ ᐅᖃᐅᓯᖃᕐᓗᑎᒃ ᐱᒻᒪᕆᐅᔪᓂᒃ ᓲᕐᓗ ᐱᖅᑯᓯᐅᑉ ᐱᕙᓪᓕᐊᓂᖓᓂ ᐊᒻᒪᓗ ᐱᕋᔭᒃᑕᐃᓕᑎᑦᑎᓂᕐᒥᒃ ᐱᒋᐊᖅᑕᐅᔪᓂᒃ.
ᐅᖃᖅᑏ, ᑖᒃᑯᓄᖓ 2016-19 ᐱᔭᒃᓴᐃᑦ ᐸᕐᓇᐅᑎᖏᓐᓄᑦ ᐱᖅᑯᓯᓕᕆᕕᒡᓗ ᐃᑦᑕᕐᓂᓴᓕᕆᒃᑯᓪᓗ ᓴᓂᕐᕙᐃᓯᒪᖕᒪᑕ $405,000-ᓂᒃ ᐃᓐᓇᕐᓂᒃ ᐃᑲᔪᖅᓱᐃᓂᕐᒧᑦ “ᐃᑲᔪᖅᓱᐃᔾᔪᑕᐅᖃᑦᑕᖅᑐᑦ ᓄᓇᓕᖕᓂᑦ ᐱᒋᐊᖅᑎᑕᐅᔪᓂᒃ ᐃᓐᓇᕐᓂᒃ ᓄᓇᕗᓕᒫᒧᑦ.”
ᒥᓂᔅᑐ ᓇᓗᓇᐃᖅᓯᔪᓐᓇᖅᐹ ᐱᓕᕆᕝᕕᖓᑦᑕ ᐃᓐᓇᕐᓄᑦ ᐃᑲᔪᖅᓱᐃᔾᔪᑎᖏᓐᓄᑦ ᐱᓕᕆᐊᖓᑦ ᑮᓇᐅᔭᖃᖅᑎᑦᑎᔪᓐᓇᕐᒪᖔᑕ ᓴᖅᑭᑕᐅᓂᖏᓐᓄᑦ ᒥᐊᓂᕆᔭᐅᓂᖏᓐᓄᑦ ᐃᓐᓇᐃᑦ ᐃᒡᓗᖁᑎᖏᓐᓂ ᓄᓇᕗᒻᒥ.
ᐱᖅᑯᓯᓕᕆᓂᕐᒧᑦ ᐃᓕᖅᑯᓯᓕᕆᓂᕐᒧᑦ ᒥᓂᔅᑑᔪᖅ, ᒥᔅᑐ ᔪᐊᔾ ᖁᒃᓱᒃ.
ᐊᖓᔪᖅᑳᖅ ᔪᐊᔾ ᖁᒃᓱᒃ: ᒪ’ᓇᓪᓗᐊᕕᒃ, ᐅᖃᖅᑎᑦᓯᔩ, ᒫ’ᓈᖅᖢᒍᓗ ᒪᓕᒐᓕᐅᖅᑎᐅᖃᑎᒐ ᐊᐱᖅᑯᑎᖓᓂᒃ.
ᐅᖃᖅᑎᑦᓯᔩ, ᓄᓇᓖᑦ ᐃᓗᐊᓂ ᑕᒪᒃᑯᓂᖓ ᐊᐱᖅᑯᑎᖓᑕ ᐊᔾᔨᖓᓂ ᐅᖃᖅᑐᓪᓗᐊᖅᑐᖓ ᕼᐅᓇᒥᒃ ᑕᒪᒃᑯᓂᖓ ᐃᓐᓇᖁᑎᒋᔭᑦᑎᓐᓄᒃ ᒪᒃᑯᒃᑐᖁᑎᒋᔭᑦᑎᓐᓄᓗ ᓄᓇᓕᖕᓂᑦ ᑕᐃᑲᓂ ᑲᑎᕝᕕᕋᓘᓇᔭᖅᑐᒥᒃ ᑐᑭᕼᐃᑦᑎᐊᒐᔭᖅ ᐊᐱᖅᑯᑎᒋᔭᖓ.
ᑖᒃᑯᐊ ᓄᓇᓖᑦ ᑐᒃᕼᐃᕋᕈᓐᓇᑦᑎᐊᖅᑕᔪ’ᒪᑕ ᕼᐅᓇᒥᒃ ᐃᒡᓗᒥᒃ ᐊᑐᕈᐊᖅᑕᒥᓂᒃ ᓄᓇᓕᐅᑉ ᐃᓗᐊᓂ ᐃᒡᓗᕐᔪᐊᖅᑕᖃᕐᓂᖅᐸᑦ ᐋᖅᑭᒃᕼᐅᖅᑕᐅᔪᓂᑦ ᐅᖃᐅᕼᐃᕆᔭᖓᑐᑦ ᑲᑎᔾᔪᑕᐅᕙᒡᓗᓂ ᒪᒃᑯᒃᑐᓄᓪᓗ ᐃᓐᓇᐅᓂᖅᕼᐊᐅᔪᓄᓪᓗ ᑎᐊ’ᓇᐃᑦᑐᒧᑦ ᑐᕌᖓᔪᒥᒃ ᐱᔪᒪᔪᖃᖅᐸᑦ ᐅᕙᒍᑦ ᐃᓕᖅᑯᕼᐃᓕᕆᔨᒃᑯᑎᒍᑦ ᑮᓇᐅᔭᖃᖅᑎᑑᓪᓗᐊᒃᕼᐊᕗᑦ ᐋᖅᑭᒃᕼᐅᖅᑕᐅᓂᖓᒍᓪᓘᓐᓃᑦ ᓇᓗᓇᐃᖅᕼᐃᓇᔭᖅᐸᑦ ᑕᐃᓐᓇ ᓄᓇᓕᒃ ᐃᒡᓗᑕᖃᕐᓂᖅᐸᑦ ᐊᑐᖅᑕᐅᔫᓪᓗᐊᕋᔭᖅᑐᒥᒃ ᕼᐆᕐᓗ ᐊᐱᖅᑯᑎᒋᔭᖓᓄᑦ ᑕᕝᕗᓇ ᑮᓇᐅᔭᓂᒃ ᐊᑐᐃᓐᓇᖃᖅᑎᑦᓯᖕᒥᒐᑉᑕ ᐋᖅᑭᒃᕼᐅᖅᑕᐅᔪᑎᒋᓇᔭᖅᑕᖓᓄᑦ ᐃᒡᓗᒧᑦ ᓄᓇᓕᖕᒥᑦ.
ᑖᒃᑯᐊ ᐊᐱᖅᑯᑎᒋᔭᒃᑲ ᑭᐅᕐᓚᒃᑲᓗᐊᖅᖢᓂᒋᑦ ᑭᐅᑦᑎᐊᒻᒪᕆᖏᒻᒪᒋᑦ. ᐊᐱᕆᕚᓪᓕᕐᓂᐊᖅᐸᕋ.
(ᑐᓵᔨᑎᒍᑦ) ᐃᓐᓇᖁᑎᕗᑦ ᐃᓂᖃᕆᐊᖃᕐᒪᑕ ᑲᑎᖃᑎᖃᕈᓐᓇᕐᓗᑎᒃ ᒪᒃᑯᒃᑐᓂᒃ ᐱᕋᔭᒃᑕᐃᓕᒪᑎᑦᑎᓂᕐᒥᑦ ᐋᓐᓂᖅᓯᕆᖃᑦᑕᕐᓂᕐᒥᓪᓗ ᒥᒃᖠᕚᓪᓕᖅᑎᑦᑎᓗᑎᒃ ᓄᓇᓕᖕᓂ.
ᒥᓂᔅᑕ ᐅᓂᒃᑳᑦᑎᐊᕈᓐᓇᖅᐹ ᐱᓕᕆᕝᕕᖓᑕ ᐃᓐᓇᕐᓂᒃ  ᐃᑲᔪᖅᓱᐃᓂᕆᖃᑦᑕᖅᑕᖓ ᐃᓂᖃᕋᓗᐊᕐᒪᖔᑕ ᖃᐅᔨᒪᔪᓐᓇᕐᓗᓂ.
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᒥᓂᔅᑕᕆᔭᐅᔪᖅ ᐱᖅᑯᓯᓕᕆᓂᕐᒧᑦ ᐃᑦᑕᕐᓂᓴᓕᕆᓂᕐᒧᓪᓗ , ᒥᔅᑕ ᔪᐊᔾ ᖁᒃᓱᒃ.
ᐅᖃᖅᑏ, ᐅᖃᖅᑲᐅᒐᒪ ᐅᖃᐅᓯᑦᑕᖃᐃ ᐊᔾᔨᒌᖏᓐᓂᖏᓐᓄᑦ.
ᐱᓕᕆᕝᕕᒃᐳᑦ ᑮᓇᐅᔭᓂᒃ ᐊᑐᐃᓐᓇᖃᖃᑦᑕᕐᒪᑕ ᓇᓕᐊᖕᓄᑐᐃᓐᓇᖅ ᓄᓇᓕᖕᓄᑦ ᓄᑖᓐᖑᖅᑎᒋᐊᕐᓂᕐᒥᒃ ᓴᓇᒋᐊᕈᒪᔪᒥᒡᓘᓐᓃᑦ ᐃᒡᓗᕐᔪᐊᕐᓂᑦ ᐊᑐᖅᑕᐅᓕᖅᑕᐅᓂᐊᖅᑐᓂᒃ ᐃᓐᓇᕐᓄᑦ ᒪᒃᑯᒃᑐᓄᓪᓗ ᖃᓄᐃᓕᐅᕈᒪᔭᖏᓐᓂᒃ ᑕᕝᕙᓂ ᓄᓇᓕᖕᓄᑦ.
ᐅᖃᕈᓐᓇᖏᑦᑐᖓ ᓇᓕᐊᒃ ᓄᓇᓖᑦ ᐊᑐᖃᑦᑕᖏᒻᒪᖔᑕ ᑭᓯᐊᓂ ᓴᓇᔾᔪᑕᐅᔪᓐᓇ ᑕᐃᒪ ᒪᓕᒐᓕᐅᖅᑎᐅᖃᑎᒪ ᐃᓐᓇᐃᑦ ᒪᒃᑯᑦᑐᓪᓗ ᐊᑐᖅᑕᐅᖃᑦᑕᕐᓗᑎᑦ ᑲᑎᒪᕕᐅᕙᓪᓗᑎᑦ ᖃᓄᑭᐊᖅ.
ᑕᐃᒪ ᒪᓕᒐᓕᐅᖅᑎ ᐅᖃᐅᑎᔪᓐᓇᖅᑕᕋ ᑮᓇᐅᔭᓂᑦ ᐊᑐᐃᓐᓇᖅᑕᖃᖅᑐᒍᑦ ᑕᒪᒃᑯᓄᖓ ᐃᒡᓗᕐᔪᐊᓄᑦ ᓄᑖᖑᖅᑎᒋᐊᕈᓐᓇ ᓴᓇᔭᐅᓗᓂ  ᐊᑐᖅᑕᐅᔪᓐᓇᖅᓯᓂᐊᕐᒪᑦ ᐃᒡᓗᕐᔪᐊᖅ, ᑲᑎᒪᓂᕐᒥ ᖃᓄᑐᐃᓐᓇᖅ ᐊᑐᖅᑕᐅᔪᓐᓇᖅᑐᖅ ᓄᓇᓕᓐᓂ.
ᑖᓐᓇ ᐊᐱᖅᑯᑎᒋᓂᐊᖅᑕᕋ ᑭᐅᒻᒪᒍ ᐊᐱᖅᑯᑎᔅᓴᖃᕈᓐᓃᕋᒪ ᒫᓐᓇ.
ᐊᐱᖅᑯᑦ 710 - 4(3): ᐊᖅᑯᑎᓂ ᐳᔪᓕᕆᓂᕐᒧᑦ ᐱᒋᐊᖅᑎᑕᐃᑦ (ᒥᑭᓐᖑᐊᖅ)
ᐅᖃᖅᑏ, ᐊᐱᖅᑯᑎᒃᑲ ᑐᕌᖅᑎᓂᐊᖅᑕᒃᑲ ᒥᓂᔅᑕᒧᑦ ᓄᓇᓕᓐᓂ ᒐᕙᒪᓂᓪᓗ ᐱᔨᑦᑎᕋᖅᑎᓄᑦ.
ᑕᒫᓂ ᑲᑎᒪᕐᔪᐊᓕᕋᑖᖅᑎᓪᓗᑕ ᒪᓕᒐᓕᐅᖅᑎᐅᖃᑎᒐ ᑲᖏᖅᖠᓂᖅ ᐅᐊᓐᓇᖓᓄᑦ ᐃᒡᓗᓕᒑᕐᔪᒧᓪᓗ ᐱᕙᓪᓕᐊᔪᓕᕆᓂᕐᒧᑦ ᐃᖏᕐᕋᔪᓕᕆᓂᕐᒧᓪᓗ ᒥᓂᔅᑕᒥᒃ ᖃᑦᓯᑲᓪᓚᓐᓂᒃ ᐊᐱᖅᓱᓚᐅᕐᒪᑦ ᐱᔾᔪᑎᖃᖅᖢᓂ ᐳᔫᕐᒥ ᐊᐅᓚᑦᑎᓂᕐᒧᑦ ᓄᓇᕗᒻᒥ.
ᑭᐅᔾᔪᑎᖓᓂ ᒥᓂᔅᑕ ᐅᖃᓚᐅᕐᒪᑦ $2.5 ᒥᓕᐊᓂᒡᒎᖅ ᐊᑐᕐᓂᐊᕐᒪᑕ ᐳᔫᖅᑕᐃᓕᑎᑦᑎᓂᕐᒧᑦ.
ᑖᓐᓇ ᑲᔪᓯᔪᓐᓇᕋᓗᐊᕐᒪᖔᖅ ᖃᐅᔨᓴᕐᓂᐅᓂᐊᕐᒪᑦ ᐊᔾᔨᒌᓐᖏᑦᑐᓂᒃ ᐳᔫᔾᔭᐃᒡᒍᑎᓂᒃ ᐊᑐᕐᓂᐊᕋᑦᑕ.
ᒥᓂᔅᑕ ᓄᓇᓕᓐᓂ ᒐᕙᒪᓂᓗ ᐱᔨᑦᑎᖅᑎᓂᒃ ᓇᓗᓇᐃᖅᓯᔪᓐᓇᖅᐹ ᐱᓕᕆᕝᕕᖓ ᑲᒪᒋᔭᖃᕐᓂᐊᕐᒪᖔᑕ ᓱᓕ ᒪᑯᓂᖓ ᐳᔫᖅᑕᐃᓕᑎᑦᑎᓂᕐᒧᑦ ᐱᓕᕆᐊᖏᓐᓂᓪᓗ ᓄᓇᕗᒻᒥ ᓄᓇᓕᓐᓄᑦ? ᐄ, ᑕᐃᒪᓐᓇᐅᑉᐸᓪᓗ, ᓇᓗᓇᐃᖅᓯᔪᓐᓇᖅᐹ ᖃᓄᓪᓚᑦᑖᖅ ᐱᓕᕆᕝᕕᖓ ᑖᓐᓇ ᐱᓕᕆᖃᑎᖃᕐᓂᐊᕐᒪᖔᑕ ᑖᒃᑯᓂᖓ
ᐅᖃᖅᑏ, ᓇᓗᓇᐃᕆᐊᑐᐃᓐᓇᕐᓗᒍ ᓯᕗᓪᓕᕐᒥ ᐅᖃᓪᓚᒍᑎᔪᓐᓇᓐᖏᓐᓇᒃᑯ ᐱᕙᓪᓕᐊᔪᓕᕆᓂᕐᒧᓪᓗ ᐃᖏᕐᕋᔪᓕᕆᓂᕐᒧᓪᓗ ᑮᓇᐅᔭᖓ ᖃᓄᖅ ᐊᑐᖅᑕᐅᓂᐊᕐᒪᖔᖅ. ᑭᓯᐊᓂᓕ, ᐅᖃᐅᓯᕆᔪᓐᓇᖅᑕᕋ ᐳᔪᖃᖅᑕᐃᓕᑎᑦᑎᓂᕐᒧᑦ ᐱᓕᕆᕝᕕᓐᓂ. ᑮᓇᐅᔭᖃᖅᑎᑦᑎᓲᖑᔪᒍᑦ
ᕼᐋᒻᓚᒃᑯᓐᓂ ᐳᔫᖅᑕᐃᓕᑎᑦᑎᓂᕐᒧᑦ. ᑖᓐᓇ ᑲᔪᓰᓐᓇᓂᐊᖅᑐᑕᓗ ᑕᐃᒪᓐᓇ.
ᑕᐃᒪ ᒥᓂᔅᑕ ᖃᐅᔨᒪᒻᒪᑦ ᐅᖃᐅᓯᖃᖃᑦᑕᖅᓯᒪᒻᒪᑦ ᐃᓱᒫᓗᑕᐅᔪᓂᒃ ᐊᑑᑎᖃᑦᑎᐊᓂᖅᓴᐅᔪᓂᒃ ᐳᔫᖅᑎᑦᑕᐃᓕᓂᕐᒧᑦ ᖃᒪᓂᑦᑐᐊᕐᒥ ᑕᕝᕙᓂ ᒪᓕᒐᓕᐅᕐᕕᒻᒥ ᐊᒥᓱᐊᖅᑎᖅᖢᖓ.
ᓄᓇᑦᑎᓐᓂ ᐃᒪᓐᓇ ᑕᕆᐅᒻᒥ ᑯᕕᓯᔪᓐᓇᖏᓐᓇᑦᑕ ᒥᕝᕕᓕᐊᕆᒧᑦ ᖃᓂᓗᐊᕐᓂᖓᓄᑦ ᒥᑦᑕᕕᒻᒧᑦ. ᐃᒪᓐᓇ ᐳᔫᖅᑐᕐᔪᐊᒻᒪᕆᐅᖃᑦᑕᕐᖓᑦ ᓄᓇᓕᑦᑎᒎᖅᐸᒃᖢᓂᓗ ᐊᐅᔭᒃᑯᑦ ᑕᖅᑭᖏᓐᓂ.
ᐅᖃᖅᑏ, ᑖᓐᓇ ᐱᒻᒪᕆᐅᒻᒪᑦ ᓄᓇᖃᖅᑎᐅᔪᓄᑦ ᓄᓇᓕᑦᑎᓐᓂ ᐊᒻᒪᓗ ᓈᒻᒪᖏᑦᑐᒃᑯᑦ ᐊᒃᑐᖅᓯᖃᑦᑕᕐᒪᑦ ᐊᓂᖅᓵᖅᑐᕈᓐᓇᖅᑐᓂ ᐃᓄᓐᓄᑦ ᐊᓂᓵᖅᑐᓂᕐᒧᑦ ᐃᓗᐊᓐᖏᓕᐅᕈᑎᖃᖅᑐᑦ.
ᒥᓂᔅᑕ ᓇᓗᓇᐃᕆᔪᓐᓇᖅᐹ ᐱᓕᕆᕝᕕᖓ ᖃᓄᑐᐃᓐᓇᖅ ᖃᐅᔨᓴᖅᓯᒪᒻᒪᖔᑕ ᐋᖅᑭᓯᓇᓱᒃ ᖃᓄᐃᑦᑐᑲᓂᕐᒥᒃ ᐳᔫᖅᑕᐃᓕᔾᔪᑎᓂᒃ ᐊᑐᖅᑕᐅᔪᓐᓇᕐᒪᖔᑕ ᖃᒪᓂᑦᑐᐊᕐᒥ ᒥᕝᕕᓕᐊᕆᐊᕐᒧᑦ ᐊᖅᑯᑎᖓ? ᖃᓄᐃᓐᖏᐸᓪᓗ, ᖃᓄᐃᒻᒪᑦ?
ᓄᓇᓕᓐᓄᑦ ᐊᒻᒪ ᒐᕙᒪᒃᑯᓐᓄᑦ ᐱᔨᑦᑎᕋᕐᓂᕐᒧᑦ ᒥᓂᔅᑐᔪᖅ, ᒥᔅᑐ ᔫ ᓴᕕᑲᑖᖅ.
ᑖᓐᓇ ᒪᓕᒐᓕᐅᖅᑎ ᓱᓕᑦᑎᐊᖅᑐᖅ ᑕᒪᒃᑯᐊ ᑕᕆᐅᓖᑦ ᓄᖑᔅᓴᐃᓲᖑᒻᒪᑕ ᓴᕕᕋᔭᓐᓂᑦ.
ᐅᖃᖅᑏ, ᐊᕐᕌᓂ ᑕᐃᒪ ᐆᑦᑐᕋᐅᑎᖃᔪᒐᑦᑕ ᐊᔾᔨᒋᓐᖏᑕᖓᓂᒃ ᐳᔫᔾᔭᐃᒃᑯᑎᒥᒃ Dust Shop-ᒥ ᐊᑎᓕᒻᒥᒃ.
ᑕᐃᒪ ᒪᓕᑦᑎᐊᕆᐊᖃᕐᒥᒐᑦᑕ ᑖᓐᓇ ᐊᑐᕐᓂᐊᕐᓗᒍ ᐊᐅᓚᑦᑎᐊᖅᑎᒐᓱᓐᓂᐊᕐᓗᒍ.
ᑕᐃᔅᓱᒪᓂᓕ ᐃᖃᓗᓐᓂ ᐆᑦᑐᕋᖅᑕᐅᒐᓗᐊᕐᖓᑦ  ᓇᓗᓇᔪᒻᒪᑕ ᐊᑑᑎᖃᕋᓗᐊᕐᒪᖔᖅ ᓯᓚ ᐱᔾᔪᑎᒋᓪᓗᒍ.
ᐊᕝᕕᐊᒻᒥᓗ ᖁᔭᓈᑦᑎᐊᒪᕆᔪᔪᑦ ᓯᓚᓗᐃᓐᓇᖅᑐᐋᓘᔪᒻᒪᑦ ᐅᑭᐊᔅᓵᒃᑯᓪᓗ ᐃᑮᓇᓗᐊᖅᑐᓂᒃ.
ᐊᐅᔭᒃᑯᑦ ᐆᑦᑐᕋᒃᑲᓐᓂᓐᓂᐊᖅᑑᒐᓗᐊᑦ ᑖᓐᓇ ᒥᕝᕕᒻᒧᑦ ᐊᑐᕆᐊᖓᒍᖅ ᐊᑐᕋᔅᓴᖅ, ᑕᐃᒪᓕ ᑖᓐᓇ ᐊᑐᕋᔅᓴᕐᔫᔭᖅᑲᑦ ᐊᑐᕋᓱᒃᑲᔭᖅᐸᓪᓕᐊᔭᕗᑦ ᓄᓇᓕᓐᓂ.
ᖃᐅᔨᓚᐅᓪᓗᑕ ᑎᓴᒪᐃᕋᖅᑐᓂᒃ ᑕᓪᓕᒪᐃᕋᖅᑐᓂᓪᓗᑭᐊ ᑕᕆᐊᒻᒥ ᐊᑭᑐᓂᖅᓴᐅᔪᖅ. ᐊᑯᓂᐅᓂᖅᓴᖅ ᐳᔫᖅᑎᑦᑎᑕᐃᓪᓕᒪᒍᓐᓇᖅᑲᑦ ᐊᑐᕋᓱᒋᐊᖓ ᐃᓱᒪᒋᔪᓐᓇᖅᑕᕗᑦ.
ᐊᒻᒪᓗ ᐊᓯᖏᓐᓂᑦᑕᐅᖅ ᓇᓂᓯᒍᓐᓇᕈᑦᑕ ᐳᔫᓗᐊᖅᑐᐊᓗᖃᑦᑕᖅᑐᓂ ᓱᒋᐊᕈᑎᔅᓴᐅᔪᓂᒃ. ᖃᒪᓂᑦᑐᐊᒻᒥ ᑕᐃᒪᐃᒻᒪᓂᓛᒃ, ᐃᓱᒫᓗᓇᓪᓚᕆᒻᒪᑦ ᓄᓇᓕᓕᒫᓂ.
ᓇᓂᓯᒍᒪᒐᓗᐊᖅᑐᒍᑦ ᐊᖅᑭᒍᑎᔅᓴᖓᓂᒃ ᒫᓐᓇᓕ ᑕᕆᐅᓕᒻᒥ ᐊᑐᖃᑦᑕᖅᑐᒍᑦ, ᑕᕆᐅᓕᖅᓱᑕᐅᑦᑎᐊᑎᓪᓗᒋᑦ ᐳᔫᕈᓐᓃᖅᑎᑦᑎᓲᖑᒐᓗᐊᕐᖓᑕ, ᐊᑭᑭᓛᖑᓪᓗᓂᓗ ᐊᑐᕈᓐᓇᑕᑦᑎᓐᓂ ᒫᓐᓇ ᐋᖓᔮᕐᓇᖅᑐᖃᓗᐊᖅᑕᐃᓕᒪᖁᓪᓗᒍ ᓄᓇᕗᒥ . . . ᐳᔫᓕᕆᔾᔪᑎᒋᔪᓐᓇᖅᑕᑦᑎᓐᓂᖏᓛᒃ.
ᐅᖃᖅᑎ: ᑭᖑᓪᓕᖅᐹᖅ ᐃᓚᒋᐊᕈᑦ, ᒥᔅᑐ ᒥᑭᓐᖑᐊᖅ.
ᒥᑭᓐᖑᐊᖅ (ᑐᓵᔨᑎᒍᑦ): ᐅᖃᖅᑏ, ᐋᖅᑭᒍᑎᔅᓴᓪᓚᕆᐅᒐᔭᖅᑐᖅ ᐊᑐᕆᐊᑉ ᐳᔫᓐᓂᐊᓗᒋᕙᑦᑕᖏᓐᓄᑦ ᑕᒪᒻᒥᒃ ᖁᐊᖅᑎᑕᐅᑦᑎᐊᒻᓚᕆᓪᓗᑎᒃ ᐊᖅᑯᑎᖏᑦ, ᑭᓯᐊᓂᓕ ᖃᐅᔨᒪᒻᒥᒐᒪ ᓄᓇᕘᓕᒫᕋᓗᒻᒥ ᐊᑐᕆᐊᓕᒫᕌᓗᖏᑦ ᒫᓐᓇ ᖁᐊᖅᑕᖅᑐᓕᕋᔅᓴᐅᖏᒻᒪᑕ.
ᑭᓯᐊᓂᓕ ᐊᓯᐊᓂᑦᑕᐅᖅ ᐅᑦᑐᕋᔅᓴᖅᑕᖃᒻᒥᔪᖅ, ᑕᒪᒃᑯᐊ ᑐᐊᐸᐃᑦ ᐊᑐᕆᐊᑦ ᖄᓕᖅᓱᖅᑕᐅᒃᑲᓐᓂᓪᓗᑎᒃ ᓂᐱᑎᑕᐅᓗᑎᒃ, ᑕᒪᓐᓇ ᐳᔪᖅ ᐊᒻᒪᓗ ᑐᐊᐸᒃ ᓂᐱᑎᑕᐅᓗᓂ ᑎᓯᑦᑎᑎᑕᐅᓗᓂ, ᑖᓐᓇ ᐊᑎᖃᖅᑎᑕᐅᓲᖅ ᓱᒃᑯᕈᓗᐃᑦ ᖁᐊᖅᑕᖅᑐᖓ.
ᒥᓂᔅᑕ ᓇᓗᓇᐃᖅᓯᑦᑎᐊᕈᓐᓇᖅᑳ ᐱᓕᕆᕕᖓᑦ ᕿᒥᕐᕈᓯᒪᒻᒪᖔᑦ ᑕᐃᒪᐃᑦᑐᒥᒃ ᐊᑐᕆᐊᔅᓴᖅ ᓄᓇᕘᑉ ᐊᖅᑯᑎᖏᓐᓂ?
ᕿᓃᓐᓇᕋᑦᑕᐃᓛᒃ ᐊᓯᖏᓐᓂᒃ ᐊᑐᕋᔅᓴᓂᒃ, ᐅᖃᓕᒫᖃᑦᑕᕈᓘᔭᖅᓯᒪᓪᓗᑕᓗ ᕿᓂᖅᑐᑕ ᐅᑦᑐᕋᓗᐊᖅᓯᒪᖏᒃᑲᓗᐊᖅᑐᒍᑦ ᐅᖃᓕᒪᖅᓯᒪᔪᒍᑦ ᐊᓯᖏᓐᓂᒃ.
ᐊᑕᐅᓯᕐᒥᒃ ᐅᑦᑐᕋᖃᑦᑕᓐᓂᐊᕋᑦᑕ ᐳᔪᕈᔪᓐᓂᒃ ᓄᖅᑲᑎᑦᑎᒍᓐᓇᒻᒪᖔᖅ.
ᓄᖅᑲᑎᑦᑎᒍᓐᓇᖅᑲᑦ ᑕᐃᒪᓕ ᐊᑐᕋᔭᖅᑲᕗᑦ ᓄᖅᑲᑎᑦᑎᒍᓐᓇᖅᑐᔮᖏᑉᐸᑦ ᐊᓯᖔᖓᓂᒃ ᖃᐅᔨᓴᕋᔭᒻᒥᔪᒍᑦ.
ᑖᓐᓇ ᑐᓴᓐᓂᖅᑑᒐᓗᐊᖅ ᐅᖃᐅᓯᕆᕋᑖᖅᑕᕋ ᐱᐅᕙᓗᑦᑐᖅ, ᑭᓯᐊᓂ ᓯᓚᖓ ᓂᓪᓚᓱᓐᖏᑎᓪᓗᒍ ᐋᖅᑭᑦᑕᐅᒋᐊᓕᒃ ᐊᒻᒪᓗ 5 ᑎᒍᕇᓯᒥᒃ ᐆᓇᓐᓂᖃᕆᐊᖃᖅᑐᓂ ᓯᓚᖓ ᐊᒻᒪᓗ ᐊᑐᕆᐊᖅ ᐊᑐᕋᔅᓴᐅᖏᒃᑲᐃᓐᓇᕋᔭᖅᑐᖅ, ᖃᐅᔨᓴᕆᐊᕈᓐᓇᖅᑕᕗᑦ ᑖᓐᓇ ᐊᑕᐅᓯᐅᓈᖅᑎᖅᑐᒋᑦ ᖃᐅᔨᓴᕋᑦᑕ, ᑖᓐᓇ ᓇᒻᒪᓂᐊᖅᑑᔮᖏᒥᒻᒥᑉᐸᑦ ᐊᓯᖔᖓᓂᒃ ᐅᑦᑐᕋᓱᓛᒻᒥᔪᒍᑦ. ᑕᒪᒃᑯᐊᖏᓛᒃ ᐊᑐᕆᐊᑦ
ᐳᔫᓐᓂᐊᓗᒋᖃᑦᑕᖅᑕᖏᑦ ᓄᖅᑲᖅᑎᒍᒪᔭᕋᓗᐊᕗᑦ,  ᑭᓯᐊᓂ ᑮᓇᐅᔭᖅᑐᓗᐊᕌᓗᓐᖏᓪᓗᓂ ᑲᒪᒋᒍᒪᒐᑦᑎᒍᑦ.
ᐅᖃᐅᓯᒃᑯᑦ ᐊᐱᖅᑯᑏᑦ, ᐊᑎᖁᑎᖃᕈᓐᓃᕋᒪ, ᑲᔪᓯᓗᑕ.
ᓇᐄᓴᐅᑎᖃᖅᑐᖅ 7, ᑎᑎᖅᑲᑎᒍᑦ ᐊᐱᖅᑯᑏᑦ.
(ᑐᓵᔨᑎᒍᑦ) ᒪᓕᒐᓕᐅᖅᑎᐅᔪᖅ ᐅᖅᓱᖅᑑᒻᒧᑦ, ᒥᔅᑐ ᑑᓂ ᐋᖁᐊᖅ.
ᒪᒥᐊᓇᖅ, ᒪᓕᒐᓕᐅᖅᑎᐅᔪᖅ ᖃᒪᓂᑦᑐᐊᒻᒧᑦ, ᒥᔅᑐ ᓯᒥᐅᓐ ᒥᑭᓐᖑᐊᖅ.
ᑎᑎᖅᑲᒃᑯᑦ ᐊᐱᖅᑯᑦ 022 - 4(3): ᐊᕐᕌᒍᑕᒫᑦ ᐅᖅᓱᐊᓗᑦᑖᕈᑕᐅᔪᑦ ᓄᓇᕗᑦ ᒐᕙᒪᒃᑯᖓᓐᓄᑦ ᐊᒻᒪᓗ ᐅᖅᓱᐅᓗᖃᕐᕕᓐᓄᑦ ᑳᓐᑐᕌᑦ (ᒥᑭᓐᖑᐊᖅ)
ᑎᑎᕋᖅᓯᒪᔪᑦ ᐊᐱᖅᑯᑎᒃᑲ ᑐᕌᖓᓂᐊᖅᑐᑦ ᓄᓇᓕᓐᓂ ᒐᕙᒪᒃᑯᓐᓂ ᐱᔨᑦᑎᕋᖅᑎᑯᓐᓄᑦ. ᑖᒃᑯᐊ ᐱᔾᔪᑎᖃᕐᖓᑕ ᐊᕐᕋᒍᑕᒫᓐ ᐅᖅᓱᐊᓗᑦᑖᓐᓂᐅᖃᑦᑕᖅᑐᓂᒃ ᓄᓇᕘᑉ ᒐᕙᒪᒃᑯᖏᓐᓄᑦ ᐊᒻᒪᓗᑦᑕᐅᖅ ᐅᖅᓱᐊᓗᓐᓂ ᑯᕕᑎᑦᑎᔨᐅᖃᑦᑕᖅᑐᑦ ᑳᓐᑐᕌᒃᑯᑦ.
ᐅᖃᖅᑏ, ᑖᒃᑯᐊ ᐊᐱᖅᑯᑎᒃᑲ ᐃᓗᓕᖅᑐᔪᕕᔾᔪᐋᕌᓗᒻᒪᑕ ᑕᕝᕗᖓ ᐅᖃᓕᒫᖅᑕᐅᔪᒥᓂᖅᑎᑐᑦ ᒪᓕᒐᓕᐅᕝᕕᒻᒧᑦ ᑐᓂᔭᐅᖁᔭᒃᑲ.
ᓇᓗᓇᐃᕐᓗᒋᑦ ᑐᓴᒐᒃᓴᑦ ᐊᔾᔨᖓᓂᒃ ᐋᖅᑭᒡᓱᖅᓯᖅᒪᓗᑎᒃ ᓄᓇᕗᑦ ᒐᕙᒪᒃᑯᖏᑕ ᑐᓂᓚᐅᖅᑕᖓᓐᓂᒃ ᑭᐅᔾᔪᑎᖃᖅᑎᓪᓗᒋᑦ ᑎᑎᖅᑲᑎᒍᑦ ᐊᐱᖅᑯᒻᒧᑦ 10-4(3), ᖃᓄᖅ ᐊᒃᑎᒋᔪᒥᒃ ᐅᖅᓱᐊᓗᖕᒥᒃ ᓂᐅᕕᓚᐅᖅᐸᑦ ᐊᒻᒪᓗ ᐅᖅᓴᒃᓴᐃᓚᐅᖅᐸᑦ 2016 ᐊᕐᕌᒍᐊᓂ?
ᓇᓗᓇᐃᕐᓗᒋᑦ ᑐᓴᒐᒃᓴᑦ ᐊᔾᔨᖓᓂᒃ ᐋᖅᑭᒡᓱᖅᓯᖅᒪᓗᑎᒃ ᓄᓇᕗᑦ ᒐᕙᒪᒃᑯᖏᑕ ᑐᓂᓚᐅᖅᑕᖓᓐᓂᒃ ᑭᐅᔾᔪᑎᖃᖅᑎᓪᓗᒋᑦ ᑎᑎᖅᑲᑎᒍᑦ ᐊᐱᖅᑯᒻᒧᑦ 16-3(3), ᓇᓕᐊᖕᓂᒃ ᑎᒥᐅᔪᓂᒃ ᐅᖅᓱᐊᓗᓕᕆᓂᕐᒧᑦ  ᐃᖅᑲᓇᐃᔭᕐᕕᖓᑕ ᐊᒡᒍᖅᑐᖅᓯᒪᔪᖁᑎᖓᓐᓂ ᐱᓕᕆᕕᖓᑦᑕ ᓄᓇᓕᖕᓄᑦ
ᖃᖓᓕ ᐱᒋᐊᕐᓂᐊᖅᐸᑦ ᐊᒻᒪᓗ ᐃᓱᓕᕝᕕᒃᓴᖃᖅᐸᑦ ᑳᓐᑐᕌᖑᔪᑦ ᐊᑐᓂ?
ᐱᔾᔪᑎᒋᓪᓗᒋᑦ ᑳᓐᑐᕌᓄᑦ ᐱᔪᒪᓇᓱᒍᑎᑦ ᓴᖅᑭᑕᐅᓚᐅᖅᑐᑦ ᐊᑐᓂ ᑳᓐᑐᕌᒧᑦ, ᓇᓕᐊᒃ ᑎᒥᖁᑎᒋᔭᐅᔪᖅ ᐱᓇᓱᖃᑕᐅᔾᔪᑎᒥᖕᓂᒃ ᑐᓂᓯᓚᐅᖅᐸᑦ?
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᒪᓕᒐᓕᐅᖅᑎ ᐊᐱᕆᒻᒪᑦ ᑎᑎᕋᖅᓯᒪᔪᑦ ᐊᐱᖅᑯᑎᖏᑦ ᐅᖃᒫᖅᑕᐅᓯᒪᔪᔮᓪᓗᑎᒃ ᐃᓕᔭᐅᖁᔭᐅᒻᒪᑕ.
ᐅᖃᖅᑎ (ᑐᓵᔨᑎᒍᑦ): ᐊᖏᖅᑐᐃᑦ.
ᒪᓕᒐᓕᐅᖅᑎ ᑐᓄᓂᕐᒧᑦ, ᒥᔅᑕ ᔫ ᐃᓄᒃ.
ᑎᑎᖅᑲᒃᑯᑦ ᐊᐱᖅᑯᑦ 023 - 4(3): ᓯᕗᒧᐊᖅᓯᖃᑦᑕᕐᓂᕐᒧᑦ ᐋᖅᑭᒃᑕᐅᔪᐃᑦ ᐃᓕᓐᓂᐊᖅᑐᓕᕆᓂᕐᒧᑦ ᒪᓕᒐᐅᑉ ᑎᑎᕋᖅᓯᒪᓂᖓ 15 ᐊᑖᒍᑦ (ᐃᓄᒃ)
ᐅᓪᓗᒥ ᑎᑎᖅᑲᑎᒍᑦ ᐊᐱᖅᑯᑎᔅᓴᖃᖅᑐᖓ ᐃᓕᓐᓂᐊᖅᑐᓕᕆᔨᒃᑯᑦ ᒥᓂᔅᑕᖓᓐᓄᑦ ᑖᒃᑯᐊ ᐱᔾᔪᑎᖃᖅᑐᑦ ᐃᓕᓐᓂᐊᖅᑏᑦ ᖁᕝᕙᖅᑎᑕᐅᕙᓪᓕᐊᖃᑦᑕᕐᓂᖏᓐᓄᑦ ᐃᓕᓐᓂᐊᖅᑐᓕᕆᓂᕐᒧᑦ ᒪᓕᒐᖅ ᒪᓕᒃᑐᒍ ᑎᑎᕋᖅᓯᒪᓂᖓ 15.
ᐅᖃᖅᑏ, ᑖᒃᑯᐊ ᐊᐱᖅᑯᑎᒃᑲ ᐃᓗᓕᓕᓪᓚᕆᐊᓗᒻᒪᑕ ᐊᐱᕆᒐᓗᐊᖅᐳᖓ ᑖᓐᓇ ᐅᖃᓕᒫᖅᑕᐅᓯᒪᔪᑎᑐᑦ ᓴᖅᑭᑕᐅᖁᓪᓗᒍ.
ᐊᑐᓃᖓᓗᒋᑦ ᓄᓇᓖᑦ ᐃᓕᓐᓂᐊᕐᕖᓪᓗ, ᖃᔅᓯᑦ ᐃᓕᓐᓂᐊᖅᑏᑦ ᐳᖅᑐᓂᓕᖕᓂ 9-ᒥᑦ 12-ᒧᑦ ᖁᕝᕙᕆᐊᖅᑎᑕᐅᓚᐅᖅᐸᑦ ᑐᑭᖓᑕ ᐃᓗᐊᒍᑦ ᓈᓴᐅᑖ 15 ᑕᕝᕙᓂ ᐃᓕᓐᓂᐊᖅᑐᓕᕆᓂᕐᒧᑦ ᐱᖁᔭᕐᒥ ᐅᑯᐊ ᐃᓕᓐᓂᐊᕐᓂᕐᒧᑦ ᐊᕐᕌᒍᖏᑦ ᐊᑐᖅᑎᓪᓗᒋᑦ:
ᐊᑐᓃᖓᓗᒋᑦ ᓄᓇᓖᑦ ᐃᓕᓐᓂᐊᕐᕖᓪᓗ, ᖃᔅᓯᑦ ᐃᓕᓐᓂᐊᖅᑏᑦ ᐳᖅᑐᓂᓕᖕᓂ 9-ᒥᑦ 12-ᒧᑦ ᖁᕝᕙᕆᐊᖅᑎᑕᐅᓚᐅᖖᒋᓚᑦ ᑐᑭᖓᑕ ᐃᓗᐊᒍᑦ ᓈᓴᐅᑖ 15 ᑕᕝᕙᓂ ᐃᓕᓐᓂᐊᖅᑐᓕᕆᓂᕐᒧᑦ ᐱᖁᔭᕐᒥ ᐅᑯᐊ ᐃᓕᓐᓂᐊᕐᓂᕐᒧᑦ ᐊᕐᕌᒍᖏᑦ ᐊᑐᖅᑎᓪᓗᒋᑦ:
ᐊᑐᓃᖓᓗᒋᑦ ᓄᓇᓖᑦ ᐃᓕᓐᓂᐊᕐᕖᓪᓗ, ᖃᔅᓯᑦ ᐃᓕᓐᓂᐊᖅᑏᑦ ᐳᖅᑐᓂᓕᖕᓂ 9-ᒥᑦ 12-ᒧᑦ ᖁᕝᕙᕆᐊᖅᑎᑕᐅᓚᐅᖖᒋᓚᑦ ᑐᑭᖓᑕ ᐃᓗᐊᒍᑦ ᓈᓴᐅᑖ 15 ᑕᕝᕙᓂ ᐃᓕᓐᓂᐊᖅᑐᓕᕆᓂᕐᒧᑦ ᐱᖁᔭᕐᒥ ᐸᐃᑉᐹᑎᒍᑦ ᐃᓕᓐᓂᐊᕐᓂᖓ ᐱᔾᔪᑎᒋᓪᓗᒍ ᐅᑯᐊ ᐃᓕᓐᓂᐊᕐᓂᕐᒧᑦ ᐊᕐᕌᒍᖏᑦ ᐊᑐᖅᑎᓪᓗᒋᑦ:
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᒪᓕᒐᓕᐅᖅᑎ ᐊᐱᕆᒻᒪᑦ ᑖᓐᓇ ᑎᑎᖅᑲᑎᒍᑦ ᐊᐱᖅᑯᑎᖓ ᐃᓕᔭᐅᖁᓪᓗᒍ ᐅᖃᓕᒫᖅᑕᐅᓯᒪᔪᖅᑎᑐᑦ.
ᐅᖃᖅᑎ (ᑐᓵᔨᑎᒍᑦ): ᐊᖏᖅᑐᑦ.
ᑎᑎᖅᑲᒃᑯᑦ ᐊᐱᖅᑯᑦ 024 - 4(3): ᐃᖅᑲᓇᐃᔭᖅᑐᓕᕆᓂᕐᒧᑦ ᐊᑐᐊᒐᕐᒧᑦ ᑎᓕᐅᕈᑎᒃ 206 ᒥᐊᓂᕆᔭᐅᓂᖓ: ᐃᓚᐃᓐᓈᖅᑐᒥᒃ ᑲᒪᖃᑦᑕᕐᓂᖅ (ᐅᑲᓕᖅ)
ᐅᖃᖅᑎᑦᑎᔩ, ᑎᑎᕋᖅᓯᒪᔪᒥᑦᑕᐅᖅ ᐅᓪᓗᒥ ᐊᐱᖅᓱᕈᒪᓕᕐᒥᔪᖓ ᑖᔅᓱᒧᖓ ᒥᓂᔅᑑᔪᒧᑦ ᑮᓇᐅᔭᓕᕆᔨᒃᑯᓐᓄᑦ.  ᑖᓐᓇ ᐊᐱᖅᑯᑎ ᑐᕌᖓᓗᐊᖅᑐᖅ ᑖᒃᑯᐊ ᐃᖅᑲᓇᐃᔭᖅᑎᓄᑦ ᐊᑐᕆᐊᓕᖏᓐᓄᑦ ᑐᕌᕈᑎ ᓈᓴᐅᑎᓕᒃ 206, ᑖᒃᑯᐊ ᖃᓄᖅ ᑖᒃᑯᐊ ᐃᖅᑲᓇᐃᔭᖅᑏᑦ ᓇᓕᐊᑐᐃᓐᓇᖅ ᐃᑲᔪᖅᑕᐅᓂᖅᓴᐅᕙᒻᒪᖔᑕ ᐃᓚᒌᑦᑐᓘᓐᓃᑦ ᐃᖅᑲᓇᐃᔭᖃᑎᒌᓚᐅᖅᐸᒻᒪᖔᑕ.
ᐅᖃᖅᑎᑦᑎᔩ, ᑖᒃᑯᐊ ᐊᐱᖅᑯᑎᒋᔭᒃᑲ ᐃᒫᒃ  ᐃᓗᓕᖏᑦ ᐃᑎᔪᑲᓪᓚᐅᒻᒪᑕ ᑖᒃᑯᐊ ᐅᖃᓕᒫᖅᑕᒥᓂᐅᖑᐊᖁᑐᐃᓐᓇᖃᒃᑲ ᑕᕝᕙᓂ ᑲᑎᒪᕕᑦᑎᓐᓂ.
ᐊᒡᒍᖅᑐᖅᓯᒪᓗᒋᑦ ᐱᓕᕆᕕᒃᑎᒍᑦ, ᓄᓇᕗᓪᓗ ᑯᐊᐳᕇᓴᖁᑎᖏᑎᒍᑦ ᐊᒻᒪᓗ ᑎᒥᐅᔪᑦ ᐱᓕᕆᕕᖏᑎᒍᑦ, ᖃᔅᓯᐅᕙᑦ ᐊᖏᖅᑕᐅᓚᐅᖅᑐᑦ ᒪᓕᒡᓗᒍ ᑐᑭᖓ ᓈᓴᐅᑎᖓᓂ 6 ᐃᖅᑲᓇᐃᔭᖅᑐᓕᕆᓂᕐᒧᑦ ᐊᑐᖅᑕᐅᕙᒃᑐᓄᑦ ᒪᓕᒐᖓᓄᑦ ᑎᓕᓯᔾᔪᑎ 206: ᓇᓗᓇᐃᖅᑕᐅᓯᒪᔪᑦ ᐃᓱᒪᒋᔭᐅᖅᑳᕆᐊᖃᖅᑐᑦ ᐱᓪᓗᒋᑦ ᑮᓇᐅᔭᓕᕆᓐᓇᐅᑉ ᐊᕐᕌᒍᖏᓐᓂ 2014-15, 2015-16 ᐊᒻᒪᓗ 2016-17 (ᐅᓪᓗᒥᒧᑦ ᑎᑭᓪᓗᒍ)?
ᐊᒡᒍᖅᑐᖅᓯᒪᓗᒋᑦ ᐱᓕᕆᕕᒃᑎᒍᑦ, ᓄᓇᕗᓪᓗ ᑯᐊᐳᕇᓴᖁᑎᖏᑎᒍᑦ ᐊᒻᒪᓗ ᑎᒥᐅᔪᑦ ᐱᓕᕆᕕᖏᑎᒍᑦ, ᖃᔅᓯᕙᑦ ᐊᖏᖅᑕᐅᓚᐅᖅᑐᑦ ᑐᑭᖓ ᒪᓕᒡᓗᒍ ᓈᓴᐅᑎᖓᑕ 7 ᐃᖅᑲᓇᐃᔭᖅᑐᓕᕆᓂᕐᒧᑦ ᐊᑐᖅᑕᐅᕙᒃᑐᓄᑦ ᒪᓕᒐᖓᓄᑦ ᑎᓕᓯᔾᔪᑎ 206: ᓇᓗᓇᐃᖅᑕᐅᓯᒪᔪᑦ ᐃᓱᒪᒋᔭᐅᖅᑳᕆᐊᖃᖅᑐᑦ ᐱᓪᓗᒋᑦ ᑮᓇᐅᔭᓕᕆᓐᓇᐅᑉ ᐊᕐᕌᒍᖏᓐᓂ 2014-15, 2015-16 ᐊᒻᒪᓗ 2016-17 (ᐅᓪᓗᒥᒧᑦ ᑎᑭᓪᓗᒍ)?
ᐊᒡᒍᖅᑐᖅᓯᒪᓗᒋᑦ ᐱᓕᕆᕕᒃᑎᒍᑦ, ᓄᓇᕗᓪᓗ ᑯᐊᐳᕇᓴᖁᑎᖏᑎᒍᑦ ᐊᒻᒪᓗ ᑎᒥᐅᔪᑦ ᐱᓕᕆᕕᖏᑎᒍᑦ, ᖃᔅᓯᕙᑦ ᓴᖅᑭᑕᐅᓚᐅᖅᑐᑦ ᐊᑐᕐᓗᒍ ᑐᑭᖓ ᓈᓴᐅᑎᖓᑕ 8 ᐃᖅᑲᓇᐃᔭᖅᑐᓕᕆᓂᕐᒧᑦ ᐊᑐᖅᑕᐅᕙᒃᑐᓄᑦ ᒪᓕᒐᖓᓄᑦ ᑎᓕᓯᔾᔪᑎ 206: ᓇᓗᓇᐃᖅᑕᐅᓯᒪᔪᑦ ᐃᓱᒪᒋᔭᐅᖅᑳᕆᐊᖃᖅᑐᑦ ᐱᓪᓗᒋᑦ ᑮᓇᐅᔭᓕᕆᓐᓇᐅᑉ ᐊᕐᕌᒍᖏᓐᓂ  2014-15, 2015-16 ᐊᒻᒪᓗ 2016-17 (ᐅᓪᓗᒥᒧᑦ ᑎᑭᓪᓗᒍ)?
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᒪᓕᒐᓕᐅᖅᑎ ᐊᐱᕆᒻᒪᑦ ᑎᑎᖅᑲᑎᒍᑦ ᐊᐱᖅᑯᑎᖓ ᐅᖃᓕᒫᖅᑕᐅᓯᒪᔪᖅᑎᑐᑦ ᐃᓕᔭᐅᖁᓪᓗᒍ.
ᐅᖃᖅᑎ: ᐊᖏᖅᑐᑦ.
ᒪᓕᒐᓕᐅᖅᑎ ᐅᖅᓱᖅᑑᒧᑦ, ᒥᔅᑕ ᑑᓂ ᐋᖁᐊᖅ.
ᑎᑎᖅᑲᒃᑯᑦ ᐊᐱᖅᑯᑦ 025 - 4(3): ᐱᓪᓗᐊᑕᓂᒃ ᑮᓇᐅᔭᖃᖅᑎᑦᑎᓂᕐᒧᑦ ᐃᑲᔫᑎᑦ (ᐋᖁᐊᖅ)
ᐅᓐᓄᓴᒃᑯᑦ ᒪᓕᒐᓕᐅᖅᑎᐅᖃᑎᒃᑲ.
ᐊᐃᔅᓯᓵᕆᐊᖃᕋᑖᕋᒪ.
ᖁᔭᓐᓇᒦᒃ ᐃᓕᓴᕆᒃᑲᓐᓂᕈᓐᓇᕈᓘᔭᕋᕕᓐᖓ.
ᑎᑎᖅᑲᑎᒍᑦ ᐊᐱᖅᑯᑎᒃᑲ ᑐᕌᖓᓂᐊᖅᑐᑦ ᐱᕙᓪᓕᐊᔪᓕᕆᓂᕐᒧᑦ ᐃᖏᕐᕋᔪᓕᕆᓂᕐᒧᓪᓗ ᒥᓂᔅᑕᐅᔪᒧᑦ ᐱᔾᔪᑎᖃᖅᑐᑎᑦ ᑖᔅᓱᒪ ᐱᓕᕆᕝᕕᐅᑉ ᑮᓇᐅᔭᓂᑦ ᐃᓕᐅᖅᑲᐃᒍᑎᒋᖃᑦᑕᖅᑕᖏᓐᓂᒃ.
ᐅᖃᖅᑏ, ᑎᑎᖅᑲᑎᒍᑦ ᐊᐱᖅᑯᑎᒃᑲ ᐃᓗᓕᖅᑐᔪᕕᔾᔪᐊᕌᓘᒻᒪᑕ ᑕᐃᒫᒃ ᐃᓕᔭᐅᖁᔭᒃᑲ ᐅᖃᓕᒫᖅᑕᐅᓯᒪᔪᖅᑎᑐᑦ.
ᐅᖃᐅᓯᕆᓗᒍ ᑐᓴᐅᒪᔾᔪᑏᑦ ᐊᔾᔨᑲᓴᖓᒍᑦ ᐋᖅᑭᒃᓯᒪᓂᖓ ᐱᑕᖃᖅᑎᑕᐅᓚᐅᖅᑐᑐᑦ ᑎᑎᖅᑲᑎᒍᑦ ᐊᐱᖅᑯᑕᐅᔪᒧᑦ ᑭᐅᔾᔪᑎᓂ 13-4(3)-ᑐᑦ, ᑭᓲᓚᐅᖅᐸᑦ ᐱᕙᓪᓕᐊᔪᓕᕆᓂᕐᒧᑦ ᐃᖏᕐᕋᔪᓕᕆᓂᕐᒧᓪᓗ ᐱᓕᕆᕝᕕᖓᑦᑕ ᖃᓄᐃᓕᐅᓚᐅᖅᑕᖏᑦ ᑮᓇᐅᔭᖅᑐᕐᓂᕆᓚᐅᖅᑕᖏᓪᓗ ᐊᑐᕐᑐᒍ ᑮᓇᐅᔭᖃᖅᑎᑦᑎᓂᒃᑯᑦ ᐱᓕᕆᐊᕐᒥ 2015-16 ᐊᒻᒪ 2016-17 (ᐅᓪᓗᒥᒧᑦ) ᑮᓇᐅᔭᓕᕆᔾᔪᑏᑦ ᐊᕐᕌᒍᖏᓐᓂ?
(ᑐᓵᔨᑎᒍᑦ) ᒪᓕᒐᓕᐅᖅᑎ  ᐊᐱᕆᒻᒪᑦ ᑖᒃᑯᐊ ᑎᑎᖅᑲᑎᒍᑦ ᐊᐱᖅᑯᑎᖏᑦ ᐃᓕᔭᐅᖁᓪᓗᒋᑦ ᐅᖃᓕᒫᖅᑕᐅᓯᒪᔪᖅᑎᑐᑦ.
ᒪᓕᒐᓕᐅᖅᑎ ᑐᓄᓂᕐᒧᑦ, ᒥᔅᑕ ᐃᓄᒃ.
ᑎᑎᖅᑲᒃᑯᑦ ᐊᐱᖅᑯᑦ 026 - 4(3): ᖃᓄᐃᓕᖓᓂᖓ ᓯᐊᒻᒪᖅᑎᕆᓂᖅ ᓄᓇᓕᓐᓄᑦ (ᐃᓄᒃ)
ᑎᑎᖅᑲᑎᒍᑦ ᐅᓪᓗᒥ ᐊᐱᖅᑯᑎᔅᓴᖃᕈᒪᔪᖓ ᑖᔅᓱᒧᖓ ᑐᕌᖓᓗᑎᑦ ᒥᓂᔅᑕᐅᔪᒧᑦ ᓯᕗᓕᖅᑎᓄᑦ ᐊᒻᒪᓗ ᒐᕙᒪᐅᖃᑎᒌᓐᓂᕐᒧᑦ ᐱᓕᕆᐊᖃᖅᑐᓄᑦ ᐱᔾᔪᑎᖃᖅᑐᑦ ᑖᒃᑯᐊ ᒐᕙᒪᐅᔪᑦ ᓯᐊᒻᒪᖅᑎᑕᐅᓯᒪᓂᕆᔭᖏᓐᓄᑦ.
ᐅᖃᖅᑏ, ᑖᒃᑯᐊ ᑎᑎᖅᑲᑎᒍᑦ ᐊᐱᖅᓲᑎᒃᑲ ᐃᓗᓕᓕᓪᓚᕆᐊᓗᒻᒪᑕ. ᐊᐱᕆᕗᖓ ᑖᒃᑯᐊ ᐅᖃᓕᒫᖅᑕᐅᓯᒪᔪᕕᓂᖅᑎᑐᑦ ᓴᖅᑭᑕᐅᖁᓪᓗᒋᑦ.
ᐅᖃᐅᓯᕆᓗᒍ ᑐᓴᐅᒪᔾᔪᑏᑦ ᐊᔾᔨᑲᓴᖓᒍᑦ ᐋᖅᑭᒃᓯᒪᓂᖓ ᐱᑕᖃᖅᑎᑕᐅᓚᐅᖅᑐᑐᑦ ᑎᑎᖅᑲᑎᒍᑦ ᐊᐱᖅᑯᑕᐅᔪᒧᑦ ᑭᐅᔾᔪᑎᓂ 12-4(2)-ᑐᑦ, ᖃᓄᐃᓕᖓᓕᖅᐸ ᓄᓇᕗᑦ ᒐᕙᒪᖏᑦᑕ ᓯᐊᒻᒪᖅᑎᕆᓂᕐᒧᑦ ᐱᒋᐊᖅᑕᑎᑕᐅᓚᐅᕐᓯᒪᔪᖅ ᑎᑭᖢᒍ ᒫᔾᔨ 1, 2017?
ᑎᑭᖢᒍ ᒫᔾᔨ 1, 2017, ᖃᓄᐃᓕᖓᓕᖅᐸ ᐊᑐᓕᖅᑎᑕᐅᓂᖏᑦ ᐅᑯᐊ “ᖃᓄᐃᓕᐅᕈᑕᐅᓪᓗᐊᑕᖅᑐᑦ,” “ᐊᑐᓕᖁᔭᐅᓪᓗᐊᑕᖅᑐᑦ” ᐊᒻᒪ “ᖃᖓᒃᑰᕐᓂᐊᕐᓂᖏᑦ” ᐃᓗᐊᓃᑦᑐᑦ ᓄᓇᕗᑦ ᒐᕙᒪᖏᑦᑕ ᓯᐊᒻᒪᖅᑎᕆᓂᕐᒧᑦ ᖃᓄᐃᓕᐅᒐᒃᓴᐃᑦ ᐸᕐᓇᐅᑎᖏᑦ, ᓴᖅᑭᑕᐅᓚᐅᖅᑐᑦ ᑖᒃᑯᐊ ᒪᓕᒐᓕᐅᕐᕕᖕᒧᑦ ᔫᓂ 5, 2012-ᖑᑎᓪᓗᒍ?
(ᑐᓵᔨᑎᒍᑦ) ᒪᓕᒐᓕᐅᖅᑎ ᐊᐱᕆᒻᒪᑦ ᑖᒃᑯᐊ ᑎᑎᖅᑲᑎᒍᑦ ᐊᐱᖅᑯᑎᖏᑦ  ᐃᓕᔭᐅᖁᓪᓗᓂᒋᑦ ᐅᖃᓕᒫᖅᑕᐅᓯᒪᔪᖅᑎᑐᑦ.
ᐅᖃᖅᑎ (ᑐᓵᔨᑎᒍᑦ): ᐊᖏᖅᑐᑦ.
ᑭᐅᔾᔪᑏᑦ ᑎᑎᖅᓯᒪᔪᓂᒃ ᐊᐱᖅᑯᑎᓂᒃ.
ᐊᑎᓕᐅᖃᑎᒌᑦᑐᑎᑦ ᐋᖅᑭᖃᑎᒌᒐᓱᐊᖅᑐᑦ.
ᐅᓂᒃᑳᓕᐊᑦ  ᑲᑎᒪᔨᕋᓛᓄᑦ ᑲᑎᒪᔨᕋᓛᖑᑲᐃᓐᓇᖅᑐᓄᓪᓗ ᒪᓕᒐᒃᓴᐃᑦ ᐊᓯᖏᓪᓗ ᐱᓪᓗᒋᑦ.
13. (ᑐᓵᔨᑎᒎᕈᓐᓃᖅᑐᖅ) ᑎᑎᖅᑲᑦ ᓴᖅᑭᑕᐅᓂᖏᑦ. (ᑐᓵᔨᑎᒍᑦ) ᓄᓇᕗᑦ ᓯᕗᓕᖅᑎᖓ, ᒥᔅᑕ ᐲᑕ ᑕᑉᑑᓇ.
ᓴᖅᑭᑕᐅᔪᖅ ᑎᑎᖅᑲᒃ 295 - 4(3): ᑎᑎᖅᑲᒃ ᑕᐃᕕᑦ ᔪᐊᓇᓯᒧᑦ, ᐃᒃᓯᕙᐅᑕᖅ ᑲᑎᒪᔨᕋᓛᓄᑦ ᒐᕙᒪᒃᑯᑦ ᒥᒃᓴᐅᓯᔭᖅᓯᒪᔭᖏᓐᓄᑦ ᐊᐅᓚᓂᖏᓐᓄᓪᓗ ᐱᔾᔪᑎᒋᓗᒍ ᐋᖅᑭᒋᐊᕆᓂᖅ 2017-2020 ᐊᐅᓚᓂᕐᒧᑦ ᐸᕐᓇᐅᑎᐅᑉ ᐃᓗᓕᖏᓐᓂᒃ (ᑕᑉᑐᓇ)
ᓴᖅᑭᑕᐅᔪᖅ ᑎᑎᖅᑲᒃ 296 - 4(3): ᐅᓂᒃᑳᖅ ᐱᔾᔪᑎᓕᒃ ᐃᑲᔫᓯᐊᑦ ᐊᑭᓕᖅᑕᐅᔪᑦ ᒥᓂᔅᑕᓄᑦ ᐱᔪᓂᒃ ᒥᓂᔅᑕᓄᑦ ᐃᑲᔫᓯᐊᕐᓂᕐᒧᑦ ᐊᑐᐊᒐᕐᓂᒃ ᑮᓇᐅᔭᓕᕆᓐᓇᐅᑉ ᐊᕐᕌᒍᒧᑦ ᐃᓱᓕᑦᑐᖅ ᒫᑦᓯ 31, 2016 (ᑕᑉᑐᓇ)
ᓴᖅᑭᑕᐅᔪᖅ ᑎᑎᖅᑲᒃ 297 - 4(3): ᑎᑎᖅᑲᒃ ᐊᒡᓃᑯ ᐄᒍᓪ ᐅᔭᕋᕐᓂᐊᖅᑎᓄᑦ ᐱᔾᔪᑎᓕᒃ ᐳᔪᐊᕿᓂᕐᒧᑦ ᑖᒃᓰᔭᐅᑕᐅᒐᔭᖅᑐᖅ (ᑕᑉᑐᓇ)
ᐱᖓᓱᓂᒃ ᑎᑎᖅᑲᓂᒃ ᓴᖅᑭᕋᔅᓴᖃᖅᑐᖓ. ᐅᓪᓗᒥ ᑕᐃᕕᑦ ᔪᐊᓇᓯᒧᑦ ᑎᑎᖅᑲᖅ ᑐᕌᖓᔪᖅ, ᐃᒃᓯᕙᐅᑕᐅᔪᖅ ᑲᑎᒪᔨᕋᓛᓄᑦ ᒐᕙᒪᒃᑯᑦ ᑮᓇᐅᔭᖅᑐᕈᔅᓴᖏᓐᓄᑦ ᐊᐅᓚᓂᖏᓄᓪᓗ ᐱᔾᔪᑎᖃᖅᑐᖅ ᐋᖅᑭᒋᐊᖅᑕᐅᓂᖓᓂ 2017-20 ᐱᓕᕆᐊᔅᓴᓄᑦ ᐸᕐᓇᐅᑎᖓᑕ ᐃᓗᓕᖏᑦ.
ᐅᖃᖅᑏ, ᐅᓪᓗᒥ ᐅᓂᒃᑳᓕᐊᒥᓂᓐᓂᒃ ᓴᖅᑮᒻᒥᔪᖓ ᐱᔾᔪᑎᖃᖅᑐᓐ ᑮᓇᐅᔭᖅᑖᒥᓂᐅᔪᓂ ᒥᓂᔅᑕᐅᔪᓄᑦ, ᒥᓂᔅᑕᐅᑉ ᑮᓇᐅᔾᔭᒡᓵᖏᑕ  ᐊᑐᐊᒐᖏᓐᓄᑦ ᒫᔾᔨ 31, 2016.
ᐊᒻᒪᓗ, ᐅᖃᖅᑏ, ᖁᕕᐊᓱᒻᒥᔪᖓᑦᑕᐅᖅ ᐅᓪᓗᒥ ᓴᖅᑮᒋᐊᔅᓴᖅ ᑭᐅᔾᔪᑎᐅᔪᒥᒃ ᓘᐃ ᒍᕋᓐᑕᒻᒧᑦ, ᐊᖓᔪᖅᑳᑉ ᑐᖏᓕᖓ, ᐊᕙᑎᓕᕆᓂᒻᒧᑦ ᐱᕙᓪᓕᐊᔪᓕᕆᓂᒻᒧᑦ ᐃᓄᓕᕆᓂᒻᒧᓪᓗ, ᑕᒪᓃᒃ ᔪᕋᐅᑦᒧᓪᓗ, ᑖᓐᓇ ᑐᖏᓕᕆᔭᐅᒻᒥᔪᖅᑕᐅᖅ, ᓄᓇᕘᒥ ᐊᐅᓚᑦᑎᓂᐅᔪᓄᑦ ᐊᒡᓃᑯ ᐄᒍᒃᑯᓐᓂ, ᐱᔾᔪᑎᖃᖅᑐᖅ ᑲᓇᑕᐅᑉ ᒐᕙᒪᑐᖃᖏᑕ  ᐳᔪᓪᓗᓐᓄᑦ ᑖᒃᓰᔭᐃᔭᖅᑎᑦᑎᓛᓐᓂᐊᓐᓂᖓ, ᖃᓄᓪᓗ ᐊᑦᑐᐊᓂᕆᓛᖅᑕᖏᓐᓂ ᓄᓇᕘᒥ ᐱᕈᖅᐸᓪᓕᐊᓂᖓᓄᑦ.
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᑎᑎᖅᑲᓂᒃ ᓴᖅᑮᓂᖅ, ᑮᓇᐅᔭᓕᕆᓂᒻᒧᑦ ᒥᓂᔅᑑᔪᖅ, ᒥᔅᑐ ᑮᑦ ᐲᑐᓴᓐ.
ᓴᖅᑭᑕᐅᔪᖅ ᑎᑎᖅᑲᒃ 298 - 4(3): ᐅᖅᓱᐊᓗᓐᓄᑦ ᑖᒃᓰᔭᕐᓂᕐᒧᑦ ᐅᑎᖅᑎᒐᒃᓴᓂᒃ ᓇᐃᓈᖅᓯᒪᔪᑦ ᐅᓂᒃᑳᑦ 2014-15-ᒧᑦ ᐊᒻᒪᓗ 2015-16-ᒧᑦ (ᐲᑕᓴᓐ)
ᐊᖓᔪᖅᑳᖅ ᑮᑦ ᐲᑕᓴᓐ (ᑐᓵᔨᒃᑦ): ᖁᔭᓐᓇᒦᒃ, ᐅᖃᖅᑏ. ᐅᖅᓱᐊᓗᓐᓄᑦ ᑖᒃᓯᓄᑦ ᐅᑎᖅᑎᒍᑎᔅᓴᓂᒃ ᐅᓂᒃᑳᓕᐊᒥᓂᓐᓂᒃ 2014-15, 2015-16ᒥᓗ. ᓴᖅᑭᐸᒃᑲ.
ᐅᖃᖅᑎ: ᖁᔭᓐᓇᒦᒃ. (ᑐᓴᔨᒃᑰᓕᖅᑐᖅ) ᑎᑎᖅᑲᓂᖅ ᓴᖅᑮᓂᖅ, ᒪᓕᒐᓕᕆᓂᒻᒧᑦ ᒥᓂᔅᑐᖓ, ᒥᔅᑕ ᑮᑦ ᐲᑐᓴᓐ.
ᓴᖅᑭᑕᐅᔪᖅ ᑎᑎᖅᑲᒃ 299 - 4(3): ᒪᓕᒐᓕᕆᔨᒃᑯᑦ 2016-ᒥ ᒥᑭᓂᖅᐹᒥᒃ ᑮᓇᐅᔾᔭᒃᓵᖑᔪᓐᓇᖅᑐᓄᑦ ᐊᕐᕌᒍᑕᒫᖅᓯᐅᑦ ᐅᓂᒃᑳᖓᑦ (ᐲᑕᓴᓐ)
ᓴᖅᑭᑕᐅᔪᖅ ᑎᑎᖅᑲᒃ 300 - 4(3): ᓄᓇᕗᒥ ᐱᕋᔭᑦᑕᒥᓂᕐᓄᑦ ᐱᔨᑦᑎᕋᖅᑎᒃᑯᑦ ᐊᕐᕌᒍᑕᒫᑦ ᐅᓂᒃᑳᖓ 2015-16 ᓄᓇᓕᓐᓂ ᒪᓕᒐᓕᕆᔨᒃᑯᓐᓂᑦ (ᐲᑕᓴᓐ)
ᓴᖅᑭᑕᐅᔪᖅ ᑎᑎᖅᑲᒃ 301 - 4(3): ᓄᓇᕗᒥ ᑭᒃᑯᑐᐃᓐᓇᐃᑦ ᐱᔪᓐᓇᐅᑎᖏᓐᓂᒃ ᑭᓪᓕᓯᓂᐊᖅᑏᑦ 2015-16 ᐊᕐᕌᒍᑕᒫᖅᓯᐅᑦ ᐅᓂᒃᑳᖓ (ᐲᑕᓴᓐ)
ᓴᖅᑭᑕᐅᔪᖅ ᑎᑎᖅᑲᒃ 302 - 4(3): ᓄᓇᕗᒥ ᐱᕋᔭᑦᑕᐃᓕᒪᑎᑦᑎᓂᕐᒧᑦ ᐅᐸᓗᖓᐃᔭᐅᑎ ᒫᑦᓯ 2017 (ᐲᑕᓴᓐ)
ᐊᖓᔪᖅᑳᖅ ᑮᑦ ᐲᑕᓴᓐ (ᑐᓵᔨᒃᑦ): ᖁᔭᓐᓇᒦᒃ, ᐅᖃᖅᑏ.
ᑎᓴᒪᓂᒃ ᒫᓐᓇ ᓴᖅᑭᒐᔅᓴᖃᕋᒪ, ᐊᑕᐅᓯᖅ ᒥᔅ ᐊᓐᓇᑲᒻᒧᑦ ᑐᕌᖓᔪᖅ, ᑖᒃᑯᐊ 2016
ᒥᑭᓐᓂᖅᐹᖑᓪᓗᒍ ᑮᓇᐅᔭᔅᓵᖑᔪᓐᓇᖅᑐᓂᒃ ᐅᓂᒃᑳᖃᖅᑐᖅ.
ᐅᖃᖅᑏ, ᓴᖅᑭᑦᑎᕗᖓ ᓄᓇᕘᒻᒥ ᐋᓐᓂᖅᑕᐅᓯᒪᔪᓂ ᐱᔨᑦᑎᕋᓐᓂᒻᒧᑦ ᐅᓂᒃᑳᓕᐊᒥᓂᖅ ᐊᕐᕌᒍᑕᒫᖅᓯᐅᑏᑦ 2015-16-ᒧᑦ.
ᐅᖃᒻᑏ, ᓴᖅᑭᑦᑎᕗᖓ ᓄᓇᕗᒻᒥ ᑭᒃᑯᓕᒫᑦ ᐱᔪᓐᓇᐅᑎᖏᓐᓂᒃ ᐅᓂᒃᑳᑦ 2015-16.
ᐅᖃᖅᑏ, ᑭᖑᓪᓕᖅᐹᖑᑎᓪᓗᒍ ᓴᖅᑭᑦᑎᕗᖓ ᓄᓇᕘᒥ ᐱᕋᔭᑦᑕᐃᓕᒪᑎᑦᑎᓂᒻᒧᑦ ᑕᓪᓕᒪᓄᑦ ᐊᕐᕌᒍᓄᑦ ᐸᓐᓇᐅᑎ ᒫᔾᔨ 2017.
ᒥᓂᔅᑑᔪᖅ ᐅᖃᐅᓯᓕᕆᓂᒻᒧᑦ, ᒥᔅᑕ ᔪᐊᔾ ᖁᒃᓱᒃ.
ᓴᖅᑭᑕᐅᔪᖅ ᑎᑎᖅᑲᒃ 303 - 4(3): ᐅᖃᐅᓯᓕᕆᓂᒻᒧᑦ ᒥᓂᔅᑕᐅᑉ ᐊᕐᕌᒍᑕᒫᖅᓯᐅᑦ ᐅᓂᒃᑳᖓ 2012-13 (ᖁᒃᓱᒃ)
ᓴᖅᑭᑕᐅᔪᖅ ᑎᑎᖅᑲᒃ 304 - 4(3): ᐅᖃᐅᓯᓕᕆᓂᒻᒧᑦ ᒥᓂᔅᑕᐅᑉ ᐊᕐᕌᒍᑕᒫᖅᓯᐅᑦ ᐅᓂᒃᑳᖓ 2013-14 (ᖁᒃᓱᒃ)
ᐅᑉᓗᒥ ᒪᕐᕈᐃᓂᒃ ᕼᐊᖅᑭᑎᑦᑎᒍᒪᒐᒪ ᑕᒃᕼᐅᒪ ᐃᒡᓘᑉ ᐃᓗᐊᓂᑦ.
ᑖᒃᑯᐊ ᕼᐃᕗᓪᓕᖅ ᒥᓂᔅᑑᔪᖅ ᐅᖃᐅᕼᐃᓕᕆᓂᒻᒧᑦ ᐅᓂᒃᑳᓕᐊᖏᑦ ᐅᑭᐅᖅ 2012-13, ᐊᒻᒪᑦᑕᐅᖅ ᐱᖃᑖ,  ᑖᒃᑯᐊᑦᓴᐃᓐᓇᐃᑦᑕᐅᖅ ᐅᓂᒃᑳᓕᐊᕆᔭᐅᕼᐃᒪᔪᑦ, ᒥᓂᔅᑑᑉ ᐅᖃᐅᕼᐃᓕᕆᓂᒻᒧᑦ ᐅᓂᑉᑳᖏᑦ, 2013 ᐊᒻᒪᓗ 2014 ᑖᒃᑯᐊᖑᔪᑦ ᐅᑉᓗᒥ.
ᐱᖅᑯᓯᓕᕆᓂᒻᒧᑦ ᐊᒻᒪ ᐃᓕᖅᑯᓯᓕᕆᓂᒻᒧᑦ, ᒥᓂᔅᑑᔪᖅ ᒥᔅᑕ ᔪᐊᔾ ᖁᒃᓱᖅ.
ᐄ, ᒪᒥᐊᓇᖅ, ᓄᓇᕗᒻᒥ ᐃᒡᓗᓕᕆᔨᔾᔪᐊᒃᑯᓐᓄᑦ ᒥᓂᔅᑑᔪᖅ, ᒥᔅᑐ ᔪᐊᔾ ᖁᒃᓱᒃ.
ᓴᖅᑭᑕᐅᔪᖅ ᑎᑎᖅᑲᒃ 305 - 4(3): ᓄᓇᕗᒥ ᐃᒡᓗᓕᕆᔨᔾᔪᐊᒃᑯᑦ ᑳᓐᑐᕌᒃᓯᒪᔭᖏᓄᑦ ᓂᐅᕕᖅᓯᒪᔭᖏᓐᓄᓪᓗ ᐅᓂᒃᑳᖓ ᒫᑦᓯ 31, 2016 (ᖁᒃᓱᒃ)
ᐊᖓᔪᖅᑳᖅ ᔪᐊᔾ ᖁᒃᓱᒃ: ᒪ’ᓇᒃᑲᓐᓂᖅ ᐅᖃᖅᑎᑦᓯᔩ. (ᑐᓵᔨᑎᒍᑦ) ᖁᕕᐊᓱᑦᑐᖓ ᓴᖅᑮᒋᐊᔅᓴᖅ ᓄᓇᕗᒻᒥ ᐃᒡᓗᓕᕆᔨᔾᔪᐊᒃᑯᑦ ᑳᓐᑐᕌᒃᓯᒪᔭᖏᓐᓂᑦ ᐅᓂᒃᑳᖃᖅᑐᖅ ᐊᕐᕌᒍᒧᑦ ᐃᓱᓕᑦᑐᒧᑦ ᒫᔾᔨ 31, 2016.
ᐃᓕᓐᓂᐊᖅᑐᓕᕆᓂᒻᒧᑦ ᒥᓂᔅᑑᔪᖅ, ᒥᔅᑐ ᐹᓪ ᖁᐊᓴ.
ᓴᖅᑭᑕᐅᔪᖅ ᑎᑎᖅᑲᒃ 306 - 4(3): ᐃᓕᓐᓂᐊᖅᑐᓕᕆᔨᒃᑯᑦ 2014-15-ᒥ ᐊᕐᕌᒍᑕᒫᖅᓯᐅᑦ ᐅᓂᒃᑳᖓ (ᖁᐊᓴ)
ᖁᕕᐊᓱᒻᒥᔪᖓᐃᓛᒃ ᐅᓪᓗᒥ ᑖᓐᓇ ᑐᓂᔪᓐᓇᖅᓯᒻᒪᒐᒃᑯᑦ ᐃᓕᓐᓂᐊᖅᑐᓕᕆᔨᒃᑯᑦ ᐅᓂᒃᑳᓕᐊᖓ 2014-15 ᐊᕐᕌᒍᑕᒫᖅᓯᐅᑎᑦ.
ᕿᑭᖅᑖᓘᑉ ᓂᒋᐊᓄᑦ ᒪᓕᒐᓕᐅᖅᑎᐅᔪᖅ, ᒥᔅᑕ ᑕᐃᕕᑦ ᔪᐊᓇᓯ.
ᓴᖅᑭᑕᐅᔪᖅ ᑎᑎᖅᑲᒃ 307 - 4(3): ᐃᓄᐃᑦ ᐅᖃᐅᓯᖏᑦ ᐊᓯᐅᔨᔭᐅᓂᖏᓐᓄᑦ ᓄᓇᕗᒥ: ᖃᐅᔨᓴᖅᑕᐅᓯᒪᔪᑦ, ᓇᓚᐅᑦᑖᖅᑕᐅᓯᒪᔪᑦ, ᐊᒻᒪᓗ ᐊᑐᓕᖁᔭᓕᐊᖑᓯᒪᔪᑦ (ᔪᐊᓇᓯ)
ᐅᓪᓗᒥ ᓴᖅᑮᒍᒪᔪᖓ ᖃᐅᔨᓴᕈᑎᒥᓂᐅᔪᒥᒃ ᓴᖅᑭᑕᐅᕋᑖᓚᐅᖅᑐᒥᒃ Ian Martin-ᒧᑦ, York ᓯᓚᒃᑐᓴᕝᕕᔾᔪᐊᖓᓂ ᐃᓄᐃᑦ ᐅᖃᐅᓯᖏᑕ ᐊᓯᐅᔨᔭᐅᓂᖏᑦ ᓄᓇᕗᒥᑦ.
ᐅᖃᖅᑏ, ᑖᓐᓇ ᖃᐅᔨᓴᕈᑎᒥᓂᖅ ᓴᖅᑭᔮᖅᑎᑎᒻᒪᑦ ᖃᐅᔨᔭᒥᓂᐅᔪᓂᒃ ᒫᓐᓇ ᖃᓄᐃᓐᓂᕆᓕᖅᑕᖓᓂᓪᓗ ᐃᓄᐃᑦ ᐅᖃᐅᓯᖏᓄᑦ ᓄᓇᕘᑉ ᐃᓗᐊᓂ. ᒪᓕᒐᓕᐅᕝᕕᒻᒧᑦ ᓴᖅᑭᑉᐸᖃ ᐅᓪᓗᒥ ᐃᓄᐃᑦ ᐃᖅᑲᓇᐃᔭᓐᓂᖏᓐᓂᒃ ᐅᖃᐅᓯᖄᔾᔪᔅᓯᒻᒪᑦ ᐊᒻᒪᓗ ᐃᓕᓐᓂᐊᖅᑐᓕᕆᓂᒻᒧᑦ ᐱᔾᔪᑎᖃᖅᑐᓂ.
ᑕᖅᑲᒃᑯᓄᖓ ᑕᑯᔭᒍᓐᓇᓐᓂᐊᒻᒪᑦ ᒪᓕᒐᓕᐅᕝᕕᒻᒨᖅᑲᕋ.
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᑎᑎᖅᑲᑦ ᓴᖅᑭᑕᐅᓂᖏᑦ, ᒪᓕᒐᓕᐅᖅᑎ ᑲᖏᖅᖠᓂᐅᑉ ᐅᐊᖕᓇᖓᓄᑦ ᐃᒡᓗᓕᖔᔾᔪᒻᒧᓪᓗ, ᒥᔅᑕ ᑖᒻ ᓴᒻᒧᖅᑐᖅ.
ᓴᖅᑭᑕᐅᔪᖅ ᑎᑎᖅᑲᒃ 308 - 4(3): ᐊᔾᔨᓕᐊᒥᓃᑦ ᖃᔭᓕᕆᓂᕐᒥᒃ ᐃᒡᓗᓕᒑᕐᔪᒻᒥ (ᓴᒻᒧᖅᑐᖅ, ᑖ)
ᐅᖃᖅᑏ, ᖁᕕᐊᓱᑦᑐᖓ ᐃᒃᐸᔅᓴᖅ ᒪᓕᒐᓕᐅᕐᕕᒻᒥ ᐅᖃᓪᓚᒋᐊᔅᓴᖅ ᕕᕗᐊᕆ 2017-ᖑᑎᓪᓗᒍ ᖁᕕᐊᓱᓚᐅᖅᑐᖓ ᖃᔭᓕᐅᓚᐅᕐᒪᑕ ᐃᒡᓗᓕᒑᕐᔪᒻᒥ.
ᖁᕕᐊᓱᑉᐳᖓᓗ ᓴᖅᑭᑦᑎᔭᕆᐊᔅᓴᖅ ᐊᔾᔨᓕᐅᖅᑕᐅᖃᑦᑕᖅᑐᕕᓂᕐᓂᑦ ᐃᓕᓐᓂᐊᖅᑏᑦ ᖃᔭᓕᐅᖅᑎᓪᓗᒋᑦ.
ᓴᖅᑭᑕᔅᓴᖃᕐᒥᔪᖓ.
ᓴᖅᑭᑕᐅᔪᖅ ᑎᑎᖅᑲᒃ 309 - 4(3): ᐅᖃᖅᑎᐅᑉ ᐱᖁᔭᑎᒍᑦ ᓴᖅᑭᑦᑕᕆᐊᓕᖁᑎᖏᑦ (ᐅᖃᖅᑎ)
ᖁᔭᓐᓇᒦᒃ, ᑲᑎᒪᔩᑦ.
ᐅᓪᓗᒥ ᓴᖅᑭᑕᐅᔭᕆᐊᓕᓐᓂᒃ ᐱᖁᔭᖅᑎᒍᑦ ᐅᓂᒃᑳᓕᐊᑦ. (ᑐᓵᔨᑎᒎᕈᓐᓃᖅᑐᖅ) ᖁᔭᓐᓇᒦᒃ.
ᖃᐅᔨᒃᑲᐅᑎ ᐱᖁᔨᕗᖔᕈᑎᒃᓴᓄᑦ ᒪᓕᒐᒃᓴᓄᑦ ᓯᕗᓪᓕᖅᐹᒥ  ᐅᖃᓕᒫᖅᑕᐅᖁᓪᓗᒋᑦ.
ᒥᓂᔅᑕ ᒪᓕᒐᓕᕆᔨᒃᑯᓐᓄᑦ, ᒥᔅᑕ ᐲᑕᓴᓐ.
ᒪᓕᒐᒃᓴᖅ 39 - ᐊᔾᔨᒌᓐᖏᑦᑐᑦ ᒪᓕᒐᐃᑦ ᐋᖅᑭᒋᐊᖅᑕᐅᓂᖏᓐᓄᑦ ᒪᓕᒐᖅ, 2017 - ᓯᕗᓪᓕᖅᐹᒥᒃ ᐅᖃᓕᒫᖅᑕᐅᓂᖓ
ᐊᖓᔪᖅᑳᖅ ᑮᑦ ᐲᑕᓴᓐ (ᑐᓵᔨᑎᒍᑦ): ᐅᖃᖅᑏ, ᓅᑦᑎᒋᐊᖅᐳᖓ, ᐊᐃᑉᐱᖅᑕᐅᓪᓗᖓ ᐊᕐᕕᐊᑦ ᓂᒋᐊᓄᑦ, ᒪᓕᒐᒃᓴᖅ 39, ᐊᓯᖏᓐᓂ ᒪᓕᒐᓄᑦ ᐋᖅᑭᒋᐊᕈᑎ ᒪᓕᒐᖅ, 2017, ᓯᕗᓪᓕᖅᐹᒥ ᐅᖃᓕᒫᖅᑕᐅᖁᓪᓗᒍ.
ᒥᓂᔅᑕ ᒪᓕᒐᓕᕆᔨᒃᑯᓐᓄᑦ, ᒥᔅᑕ ᐲᑕᓴᓐ.
ᐃᓘᓐᓇᖏᓐᓄᑦ ᐊᖏᖅᑕᐅᔪᒪᔪᖓ ᒪᓕᒐᓕᐅᕐᕕᒻᒥ ᐅᓪᓗᕐᒧᑦ ᐊᑕᐅᓯᕐᒧᑦ ᖃᐅᔨᒃᑲᐃᔾᔪᑎᐅᖃᑦᑕᕆᐊᓕᒃ ᑐᒡᓕᐊᓂ ᐅᖃᓕᒫᖅᑕᐅᖁᓪᓗᒍ ᒪᓕᒐᒃᓴᖅ 39, ᐊᔾᔨᒌᓐᖏᑦᑐᓂᒃ  ᒪᓕᒐᕐᓄᑦ ᐋᖅᑭᒋᐊᕈᑎᐅᓂᐊᖅᑐᖅ, 2017.
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᒥᓂᔅᑕ ᐃᓘᓐᓇᖏᓐᓄᑦ ᐊᖏᖅᑕᐅᔪᒪᒐᓗᐊᕐᒪᑦ ᒪᓕᒐᒃᓴᖅ 39, ᑐᒡᓕᐊᓂ ᐅᖃᓕᒫᖅᑕᐅᔪᓐᓇᓂᐊᕐᒪᑦ ᐅᓪᓗᒥ.
ᐊᑏ ᐱᒋᐊᓕᕆᑦ, ᒥᔅᑯ ᐲᑕᓴᓐ.
ᒪᓕᒐᒃᓴᖅ 39 - ᐊᔾᔨᒌᓐᖏᑦᑐᑦ ᒪᓕᒐᐃᑦ ᐋᖅᑭᒋᐊᖅᑕᐅᓂᖏᓐᓄᑦ ᒪᓕᒐᖅ, 2017 - ᐊᐃᑉᐹᓂᒃ ᐅᖃᓕᒫᖅᑕᐅᓂᖓ
ᓄᑦᑎᒋᐊᖅᐳᖓ, ᐊᐃᑉᐱᑕᐅᓪᓗᖓ ᒪᓕᒐᓕᐅᖅᑎᖓᓄᑦ ᐊᕐᕕᐊᑦ ᓂᒋᐊᓄᑦ, ᒪᓕᒐᒃᓴᖅ 39, ᐊᔾᔨᒌᓐᖏᑦᑐᓂᒃ ᒪᓕᒐᓄᑦ ᐋᖅᑭᒋᐊᕈᑎ ᒪᓕᒐᖅ, 2017, ᑐᒡᓕᐊᓂ ᐅᖃᓕᒫᖅᑕᐅᖁᓪᓗᒍ.
ᐅᖃᖅᑏ, ᑖᓐᓇ ᒪᓕᒐᖅ ᐋᖅᑭᒋᐊᖅᓯᔪᖅ ᐊᔾᔨᒌᓐᖏᓐᓂᐅᔪᓂᒃ ᑕᒻᒪᖅᓯᒪᔪᓂᒃ ᐅᐃᕖᑎᑑᖅᑐᓂᑦ ᓄᓇᕗᒻᒥ ᒪᓕᒐᖏᓐᓂ ᐊᔾᔨᒌᓕᖅᑎᑦᑎᓗᑎᑦ ᖃᓪᓗᓈᑎᑑᖅᑐᑦ ᐅᐃᕖᑎᑑᖅᑐᓪᓗ ᐃᓚᒌᓄᑦ ᑕᐃᒎᓯᐅᖃᑦᑕᖅᑐᓄᑦ.
ᐱᖁᔨᕗᖔᕈᑦ ᑲᔪᓯᔪᖅ. ᒪᓕᒐᒃᓴᖅ 39, ᑐᓂᔭᐅᓂᐊᖅᑐᖅ ᑲᑎᒪᔨᕋᓛᖏᓐᓄᑦ ᒪᓕᒐᒃᓴᓕᕆᓂᕐᒧᑦ.
ᑲᑎᒪᑐᐃᓐᓇᕆᐊᓕᓐᓂ ᐱᖁᔭᒃᓴᓂᑦ ᐊᓯᖏᓐᓂᓗ ᑲᑎᒪᔾᔪᑎᖃᕐᓗᑎᑦ, ᒪᓕᒐᒃᓴᐃᑦ 26,
27, 28, 30, 38, 41, 43-ᓗ, ᒥᔅᑕ ᐃᓄᒃ ᐃᒃᓯᕙᐅᑕᕆᔭᐅᓂᐊᕐᓗᓂ.
ᒪᓕᓪᓗᒋᑦ ᑕᐃᒃᑯᐊ ᐱᔪᓐᓇᓂᖅᑖᕆᓯᒪᔭᒃᑲ ᐱᖁᔨᕗᖔᕈᑎᑦ 41 - 4(3) ᑲᑎᒪᑐᐃᓐᓇᓂᐊᖅᑐᑦ ᐱᔭᕇᕋᓱᓐᓂᕐᒥᓂᒃ ᐱᓕᕆᐊᒃᓴᖏᓐᓂᒃ.
ᑲᑎᒪᒋᐊᓚᐅᓐᖏᓂᑦᑎᓐᓂ ᑲᑎᒪᑐᐃᓐᓇᓂᕐᒧᑦ, 20 ᒥᓂᔅᒥᒃ ᕿᑲᑲᐃᓐᓇᓂᐊᖅᐳᒍᑦ.
>>ᓄᖅᑲᖓᑲᐃᓐᓇᖅᑐᑦ 15:49ᒥ ᑲᑎᒪᑐᐃᓐᓇᓂᕐᒧᓪᓗ ᑲᔪᓯᓪᓗᑎᒃ 16:17ᒥ
ᐃᒃᓯᕙᐅᑕᖅ (ᐃᒃᓄᒃ): ᐅᓐᓄᓴᒃᑯᑦ, ᑲᑎᒪᔨᐅᖃᑎᒃᑲ.
ᐅᓐᓄᓴᒃᑯᑦ ᓄᓇᕗᒻᒥᐅᖑᖃᑎᕗᑦ ᑕᓚᕖᓴᒃᑯᑦ ᑕᐅᑐᑦᑐᑦ ᓈᓚᐅᑎᒃᑯᓪᓗ ᑐᓵᔪᑦ, ᑲᑎᒪᕕᖁᑎᔅᓯᓐᓄᑦ ᑐᓐᖓᓱᒋᑦᑎ.
ᒫᓐᓇ ᑲᑎᒪᔨᑐᐃᓐᓇᐅᓂᐊᖅᑎᓪᓗᑕ ᐱᓕᕆᐊᒃᓴᖃᖅᑎᑕᐅᒐᑦᑕ ᐅᑯᓂᖓ ᐱᖁᔭᒃᓴᓂᑦ ᓈᓴᐅᑎᓖᑦ 26, 27, 28, 30, 38, 41 ᐊᒻᒪᓗ 43.
ᐅᓐᓄᓴᒃᑯᑦ ᑲᑎᒪᔩᑦ.
ᐃᒃᓯᕙᐅᑖᖅ, ᓈᓴᐅᑎᖏᑎᒍᑦ ᕿᒥᕐᕈᓇᒍᒪᕗᒍᑦ ᐅᑯᓂᖓ ᒪᓕᒐᒃᓴᖅ 26, 28, 30, 38, 41 ᐊᒻᒪᓗ 43.
ᐊᖏᖃᑎᒌᒍᓐᓇᖅᐱᑖ ᑖᓐᓇ ᐱᖁᔭᒃᓴᖅ 26 ᐱᓕᕆᐊᕆᖅᑳᕈᒪᓪᓗᑎᒍ. ᐊᖏᖅᐱᓰ?
ᒪᓕᒐᒃᓴᖅ 26 - ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒍ ᐃᓄᓕᕆᓂᕐᒧᑦ ᒪᓕᒐᖅ - ᑲᑎᒪᔨᕋᓛᓂᑦ ᐃᓱᒪᒃᓴᖅᓯᐅᖅᑕᐅᓂᖓ
ᒥᓂᔅᑐ ᒪᐃᒃ, ᑐᓐᖓᓱᒋᑦ.
ᒫᓐᓇ ᐊᐱᕆᖅᑳᓚᐅᕐᓚᒋᑦ ᑕᕝᕙᓂ  ᐃᓄᓕᕆᔨᒃᑯᓐᓄᑦ ᐱᖁᔭᒃᓴᓕᕆᓂᐊᖅᑎᓪᓗᑕ ᑕᕝᕙᓂ ᐊᐱᖅᓱᖅᑕᐅᕕᒻᒦᖃᑎᕈᒪᒻᒪᖔᖅᐱᑦ?
ᑲᑎᒪᔩᑦ, ᒥᓂᔅᑕ ᒪᐃᒃ ᑕᕝᕙᓂᒎᖅ  ᐊᐱᖅᓱᖅᑕᐅᕕᒻᒦᖃᑎᖃᕈᒪᒻᒪᑦ ᐊᖏᖅᐱᓯᐅᒃ?
ᐃᖅᓱᒃᑏ, ᑖᒃᑯᐊ ᐃᖅᑲᓇᐃᔭᖅᑎᖏᑦ ᑲᑎᒪᕕᐅᑉ ᐃᓗᐊᓄᑦ ᐃᓯᖅᑎᑲᐃᓐᓇᓚᐅᒃᑭᑦ.
ᒥᓂᔅᑐ ᒪᐃᒃ, ᑖᒃᑯᐊ ᑕᕝᕙᓂ ᐊᐱᖅᓱᖅᑕᐅᕕᒻᒦᖃᑎᒋᔮᒃᑭᒃ ᑭᒃᑰᒻᒪᖔᑎᒃ ᖃᐅᔨᑎᓚᐅᖅᑎᒍᑦ ᓇᓗᓇᐃᖅᓯᒪᓂᐊᕐᒪᑎᒃ.
ᑖᓐᓇ ᑕᓕᖅᐱᓃᑦᑐᖅ ᑐᖏᓕᕆᔭᕋ, ᕆᐸᑲ ᐅᐃᓕᐊᒻᔅ, ᐊᒻᒪ ᒪᓕᒐᓕᕆᓂᕐᒧᑦ ᐱᓕᕆᔨᐅᔪᖅ, ᑖᒪᔅ ᐃᐊᓪᕗᐊᔅ.
ᒥᔅ ᐅᐃᓕᐊᒻᔅ, ᒥᔅᑐ ᐊᐃᐅᓪᕗᐊᔅ, ᑐᓐᖓᓱᒋᑦᑎ ᑲᑎᒪᕕᐅᑉ ᐃᓗᐊᓄᑦ.
ᒫᓐᓇ ᑲᔪᓯᔪᓐᓇᕋᑦᑕ. ᒥᓂᔅᑐ ᒪᐃᒃ, ᑖᔅᓱᒧᖓ ᐱᓕᕆᐊᕆᓂᐊᖅᑕᑎᓐᓄᑦ ᐅᖃᐅᓯᔅᓴᖃᕈᕕᑦ ᒫᓐᓇ ᐱᕕᖃᖅᑎᑉᐸᒋᑦ.
ᐊᖓᔪᖅᑳᖅ ᔮᓂ ᒪᐃᒃ: ᖁᔭᓐᓇᒦᒃ, ᐃᔅᓯᕙᐅᑖᖅ ᐊᒻᒪᓗ ᑲᑎᒪᔩᑦ.
ᐅᓪᓗᒥ ᐊᔅᓱᒍᓱᑦᑐᖓᐃᓛᒃ ᑕᕝᕙᓂ ᐃᓕᔅᓯ ᓵᖓᓃᒍᓐᓇᕋᒪ ᐅᖃᓪᓚᓪᓗᖓ  ᐊᓯᔾᔨᕆᐊᕈᑕᐅᓂᐊᖅᑐᒥ ᑖᔅᓱᒧᖓ ᐃᓄᓕᕆᓂᕐᒧᑦ ᐱᖁᔭᐅᔪᒥᒃ.
ᐊᓯᔾᔨᕆᐊᕈᑎᒋᓂᐊᖅᑐᖅ ᑖᓐᓇ ᐃᓄᓕᕆᓂᕐᒧᑦ ᐱᖁᔭᐅᔪᖅ, ᑖᓐᓇ ᐃᓄᓕᕆᔨᒃᑯᑦ ᐱᓕᕆᐊᕇᓐᓇᕐᒪᒍ ᑕᕝᕘᓇ ᕿᒥᕐᕈᓂᒃᑯᑦ ᐊᓯᔾᔨᒋᐊᕈᑎᑎᒍᓪᓗ ᐃᑲᔫᓯᐊᖑᕙᑦᑐᓄᑦ.
ᑖᒃᑯᐊ ᐃᑲᔫᓯᐊᖑᕙᑦᑐᑦ ᐱᓕᕆᐊᔅᓴᐃᑦ ᑖᒃᑯᓂᖓ ᐃᑲᔫᑎᒋᖃᑦᑕᕐᖓᑕ ᑖᒃᑯᓄᖓ ᐃᑲᔪᖅᑕᐅᔭᕆᐊᓕᖅᐸᑦᑐᓄᑦ ᓄᓇᕗᒻᒥᐅᓄᑦ ᐱᒍᒪᔭᖏᓐᓂᒃ ᑭᓐᖒᒪᔭᖏᓐᓂᒃ ᐱᖁᓪᓗᒋᑦ ᐊᒻᒪᓗ ᑕᒪᒃᑯᐊ ᐃᑲᔪᖅᓯᑕᐅᖁᓪᓗᒋᑦ ᑭᒃᑯᑐᐃᓐᓇᐃᑦ ᑭᓇᒃᑯᑐᐃᓐᓇᐃᑦ ᐊᒻᒪ ᐃᓚᔮᕇᑦ ᑕᒪᓐᓇ ᓯᕗᒧᑦ ᐃᖏᕐᕋᖁᓪᓗᒍ ᓇᒻᒥᓂᖅᓱᕈᓐᓇᐸᓪᓕᐊᓂᕐᒧᑦ ᐊᒻᒪᓗ ᐃᒻᒥᓂᒃ ᑲᒪᔪᓐᓇᑎᐊᕐᓂᕐᒧᑦ ᒪᑭᒪᒍᓐᓇᑎᐊᕐᓂᕐᒧᑦ ᑖᒃᑯᑎᒎᓇ ᐊᔾᔨᒌᓐᖏᑦᑐᑎᒍᑦ ᐱᓕᕆᐊᔅᓴᑎᒍᑦ.
(ᑐᓵᔨᑎᒍᑦ) ᓯᕗᒧᑦ ᐊᑉᓗᖅᑕᒃᑯᓐᓂ, ᒐᕙᒪᒃᑯᑦ ᐊᖏᖅᓯᒪᑦᑎᐊᖅᑐᑦ ᐃᑲᔪᖅᑐᐃᔪᒪᓪᓗᑎᑦ ᓄᓇᕗᒻᒥᐅᓂᑦ ᒐᕙᒪᒃᑯᓐᓂ ᑐᓐᖓᕕᖃᓗᐊᕈᓐᓃᖁᓪᓗᒋᑦ.
ᑕᐃᒪᐃᓕᐅᖁᓪᓗᒋᑦ ᐊᖏᖅᓯᒪᑦᑎᐊᖅᑐᒍᑦ ᕿᒥᕐᕈᓇᒍᒪᓪᓗᑕ ᐋᖅᑮᒋᐊᕈᒪᓪᓗᑕᓗ ᓂᖃᐃᓱᖃᑦᑕᓂᕐᒧᑦ ᐃᑲᔪᕈᑎᓄᑦ ᐱᓕᕆᔾᔪᑎᓂᒃ.
ᖃᐅᔨᒪᔪᔅᓴᐅᒐᔅᓯ ᐊᕐᕌᒎᓚᐅᖅᑐᒥ ᐱᓕᕆᕕᕗᑦ ᐊᒻᒪ ᐱᕙᓪᓕᐊᔪᓕᕆᔨᒃᑯᑦ ᐃᖏᕐᕋᔾᔪᑎᓕᕆᓂᕐᒧᓪᓗ ᐱᓕᕆᕕᖓᓐᓂ ᓄᓇᕗᒻᒥ ᓄᓇᕗᒻᒧᑦ ᐳᓚᕋᓚᐅᕐᒪᑕ ᓄᓇᕗᒥᐅᓂᒃ ᑐᓴᕆᐊᖅᖢᑎᒃ ᖃᓄᖅ ᐱᓕᕆᐊᕗᑦ ᐱᐅᓂᖅᓴᒃᑯᑦ ᐱᔨᑦᑎᕈᓐᓇᕐᒪᖔᑕ ᓄᓇᓕᓐᓂ.
ᑐᓴᑦᑎᐊᓚᐅᖅᑐᒍᑦ ᐱᐅᓯᒋᐊᕆᐊᖃᕋᑦᑎᒍ ᒫᓐᓇ ᐊᐅᓚᑦᑎᔾᔪᑎᐅᖃᑦᑕᖅᑐᖅ ᐊᑐᖅᑕᐅᔪᖅ ᐃᑲᔪᑦᑎᐊᓂᖅᓴᐅᓂᐊᕐᒪᑕ ᓄᓇᕗᒻᒥᐅᓂᒃ ᑭᓐᖒᒪᔭᖏᓐᓂᒃ ᐱᖁᓪᓗᒋᑦ ᑎᓕᐅᕆᓪᓗᑎᓪᓗ ᓄᓇᕗᒻᒥᐅᓂᒃ ᐃᖅᑲᓇᐃᔭᖁᓪᓗᒋᑦ.
ᔫᓂᐅᑎᓪᓗᒍ ᓴᖅᑭᓚᐅᖅᑕᕗᑦ ᑭᖑᓪᓕᖅᐹᖅᓯᐅᖅ ᐅᓂᒃᑳᖅ ᕿᒥᕐᕈᓇᑦᑕᐅᓂᖓᓂ ᐊᓯᔾᔨᕈᑕᐅᓂᐊᖅᑐᓪᓗ ᓂᖃᐃᓱᕈᑎᓂᒃ ᐃᑲᔪᕈᑏᑦ ᐊᒻᒪᓗᑦᑕᐅᖅ ᑮᓇᐅᔭᓕᐅᕋᓱᐊᕐᓂᕐᒧᑦ ᐱᕙᓪᓕᐊᑎᑦᑎᓂᖅ. ᑖᒃᑯᐊ ᓇᓗᓇᐃᖅᓯᓯᒪᔪᑦ ᐅᓄᑲᓪᓚᑦᑐᓂᒃ ᐋᖅᑭᒋᐊᕈᑕᐅᓂᐊᖅᑐᓂᒃ ᑖᓐᓇ ᐃᖅᑲᓇᐃᖅᑕᐅᖁᓪᓗᒍ ᑐᕌᒐᒃᓴᖅ.
(ᑐᓵᔨᑎᒎᕈᓐᓃᖅᑐᖅ) ᐃᓚᖓᑦ ᑕᕝᕙᓂ ᐊᓯᔾᔨᕆᐊᖒᑕᐅᔪᖅ ᑖᔅᓱᒥᖓ ᐱᓗᐊᖅᑐᒥ ᓴᓐᖓᑦᑎᒋᐊᕈᑕᐅᓂᐊᖅᑐᖅ ᑕᕝᕙᓂ ᐊᐅᓚᑦᑎᕕᐅᑉ ᐃᓗᐊᓂ ᐊᒻᒪᓗ ᑖᓐᓇ ᐋᖅᑭᒋᐊᕈᑕᐅᓂᐊᖅᑐᖅ ᐅᓪᓗᒥᒧᑦ ᐋᖅᑭᒋᐊᕈᑕᐅᓂᐊᖅᑐᖅ ᐃᓄᓕᕆᓂᕐᒧᑦ ᐱᖁᔭᖅ.
ᑖᓐᓇ ᐃᓄᓕᕆᓂᕐᒧᑦ ᐱᖁᔭᖅ ᑕᕝᕙᓂ  ᒪᓕᒐᖅᑎᒍᑦ ᐱᔪᓐᓇᕐᓂᐅᒻᒪᑦ ᑖᔅᓱᒧᖓ ᐃᑲᔫᓯᐊᖃᑦᑕᕐᓂᐅᑉ ᐱᓕᕆᐊᖓᑕ.
ᑕᐃᒪ ᑕᐃᑲᓂ ᕿᒥᕐᕈᕚᓪᓗᓐᓂᕆᔭᑦᑎᓐᓂ ᑖᔅᓱᒧᖓ ᐱᓕᕆᐊᔅᓴᒧᑦ, ᓇᓗᓇᐃᖅᓯᓚᐅᖅᑐᒍᑦ ᓇᓗᓇᐃᖅᓯᔪᓐᓇᖅᓯᓚᐅᖅᑐᒍᑦ ᑖᓐᓇ ᐱᖁᔭᖅ ᐱᕙᓪᓕᕋᔭᖅᑐᖅ ᐊᓯᔾᔨᕆᐊᒐᓛᑉᐸᑦ. ᐅᑯᐊ ᐱᔾᔪᑎᒋᓗᐊᕐᓗᒋᑦ:
ᐊᓯᔾᔨᕐᓗᒋᑦ ᑭᖑᕝᕕᕐᓗᒋᑦ ᐅᖃᐅᓯᖅᑕᑐᖃᐃᑦ ᐊᒻᒪᓗ ᐋᖅᑭᒋᐊᕐᓗᒋᑦ ᐅᓪᓗᒥᒧᑦ ᐊᓐᖑᒻᒪᑎᑎᒋᐊᕐᓗᒋᑦ ᑖᔅᓱᒥᖓ ᐱᔾᔪᑎᖃᖅᑐᖅ ᑲᓐᖑᓇᖅᑐᓕᕆᓂᐅᑉ ᒪᓕᒐᖓᓄᑦ ᐱᖁᔭᖓᓄᑦ ᐊᒻᒪᓗ ᑕᕝᕙᓂ ᐋᖅᑭᓯᒋᐊᕐᓂᖅ ᐱᖁᔭᐅᔪᓂᒃ ᒪᓕᒐᐅᔪᓂᒃ. ᐱᓗᐊᖅᑐᒥᓪᓕ ᐊᓯᔾᔨᒋᐊᕈᑎᒋᓂᐊᖅᑐᖅ ᐃᓄᓕᕆᓂᕐᒧᑦ ᐱᖁᔭᖅ ᐅᑯᓂᖓ ᐱᔾᔪᑎᖃᖅᑐᖅ ᐊᓯᔾᔨᒋᐊᕈᑎᔅᓴᔭᓂᒃ, ᐊᓯᔾᔨᕆᐊᕐᓗᒍ ᐊᓯᔾᔨᕐᓗᒍ ᐊᑎᖓ ᐱᖁᔭᐅᑉ ᑕᕝᕙᓐᖓᑦ ᐃᓄᓕᕆᓂᕐᒧᑦ ᒪᓕᒐᐅᔪᒥᑦ ᑕᕝᕗᖓ ᐃᑲᔫᓯᐊᖃᑦᑕᓂᕐᒧᑦ ᒪᓕᒐᐅᔪᒥᒃ ᐱᖁᔭᐅᔪᒥᒃ.
ᐃᑲᔫᓯᐊᖃᑦᑕᕐᓂᖅ ᑖᓐᓇ ᑐᑭᒧᐊᒍᑕᐅᖃᑦᑕᕐᖓᑦ ᑖᒃᑯᓄᖓ ᐱᓕᕆᐊᔅᓴᓄᑦ ᑖᒃᑯᓄᖓ ᐃᑲᔫᑕᐅᖃᑦᑕᖅᑐᓄᑦ ᐃᑲᔪᖅᑕᐅᔭᕆᐊᖃᓕᖅᐸᑦᑐᓄᑦ ᓄᓇᕗᒻᒥᐅᓄᑦ ᑭᓐᖒᒪᔭᖏᓐᓂᒃ ᐱᔪᓐᓇᖁᓪᓗᒋᑦ.
ᑖᓐᓇ ᐃᓚᓕᐅᑎᔪᖅ ᐃᓄᓕᕆᓂᕐᒧᑦ ᐃᓄᓕᕆᓂᒃᑯᑦ ᐃᑲᔪᖅᑕᐅᓂᖅ ᐊᒻᒪᑦᑕᐅᖅ ᑕᒃᑯᓄᖓ ᐅᒃᑐᑎᒋᓗᒋᑦ ᐸᐃᕆᕕᖕᒥ ᐃᑲᔪᓯᐊᖑᖃᑦᑕᖅᑐᓄᑦ ᐊᒻᒪᓗ ᐃᓐᓇᕐᓄᑦ ᐅᖅᓱᐊᓗᒃᑎᒍᑦ ᐃᑲᔪᓯᐊᖑᖃᑦᑕᖅᑐᓄᑦ.
ᑖᓐᓇ ᐊᓯᔾᔨᕆᐊᕈᑕᐅᔪᖅ ᐊᑎᖓᓂᑦ ᐃᓄᓕᕆᓂᕐᒧᑦ ᐱᖁᔭᕐᒥᑦ ᑖᓐᓇ ᐊᖅᑭᒋᐊᖅᓯᓂᐊᖅᑐᖅ ᓇᓗᓇᕈᓐᓂᖅᑎᑦᑎᒃᑲᓐᓂᕐᓗᓂᓴ ᐱᖁᔭᒥᒃ.
(ᑐᓵᔨᑎᒍᑦ) ᓄᑕᕈᕆᐊᕐᓗᒋᑦ ᐱᑐᖃᐅᔪᑦ ᑕᐃᒍᓯᖏᓐᓂᑦ ᐅᖃᐅᓯᖏᑦ ᐱᔾᔪᑎᒋᓪᓗᒋᑦ ᐊᔪᖅᓴᖅᑐᓕᕆᔨᐅᓂᕋᐃᔪᖅ ᐱᕐᓗᒍ ᖃᓪᓗᓈᑎᑑᖓᔪᖅ.
ᓴᖏᒃᑎᒋᐊᕐᓗᒍ ᑲᓐᖑᓇᖅᑐᓕᕆᓂᕐᒧᑦ ᒪᓕᒐᖅ ᒪᓕᒃᑕᐅᓂᐊᕐᒪᑦ ᓄᑕᓂᒃ ᐃᓗᓪᓕᖅᓱᖅᑕᐅᔪᖅ ᑕᒃᑯᐊ ᓇᓗᓇᐃᖅᓯᖢᑎᒃ ᖃᖓᒃᑯᑦ ᐱᓕᕆᕕᒃ ᓄᐊᑦᑎᔪᓐᓇᕐᓂᐊᕐᒪᖓᑦ ᐊᑐᕈᓐᓇᕐᓂᐊᕐᒪᖔᓪᓗ ᐃᒻᒥᒧᑦ ᑐᕌᖓᔪᓂᒃ ᑐᓴᒐᒃᓴᓂᑦ ᒪᓕᒃᓗᒋᓪᓗ.
ᑕᐃᒃᑯᐊ ᒪᓕᒐᐃᑦ ᑎᒍᓯᓂᕐᒧᑦ ᑐᓴᒐᒃᓴᓂᑦ ᑲᓐᖑᓇᖅᑐᓪᓗ ᓴᐳᒻᒥᔭᐅᓂᖏᓐᓂᑦ ᐱᖁᔭᕐᔪᐊᖅ ᑖᓐᓇ ᐱᓗᐊᖅᑐᒥᒃ ᐱᒻᒪᕆᐅᔪᖅ ᒫᓐᓇ ᐃᓄᓕᕆᔨᒃᑯᓐᓄᑦ ᐃᑲᔪᓯᐊᖅ ᓴᓇᔭᐅᓯᒪᖕᒪᑦ ᓴᖅᑭᑕᐅᓚᐅᖅᑳᖏᑎᓪᓗᒍ ᑎᒍᓯᓂᕐᒧ ᑐᓴᒐᒃᓴᓂᑦ ᑲᓐᖑᓇᖅᑐᓂᒃᓗ ᐱᖁᔭᕐᔪᐊᖏᓐᓂᑦ.
ᐊᔾᔨᒋᓕᖅᑎᑕᐅᓗᑎᒃ ᑕᐃᒃᑯᐊ ᐊᔪᐃᓐᓇᕆᓂᕐᒧᑦ ᐱᕙᓪᓕᐊᔪᓯᑦ.
ᑕᒪᓐᓇ ᐊᔪᐃᓐᓇᕆᓂᕐᒧᑦ ᐱᕙᓪᓕᐊᔾᔪᓯᖅ ᓱᕐᕋᔾᔭᖏᒃᑲᓗᐊᖅᑎᓪᓗᒍ ᐱᖁᔭᒃᓴᖅ ᑖᓐᓇ ᒪᓕᒐᒃᓴᖅ ᐊᖅᑯᑕᐅᓪᓗᓂ ᑐᒃᓯᕋᐅᑎᖃᖅᑐᖅ ᑕᒃᑯᐊ ᐊᔪᐃᓐᓇᕆᓂᕐᒧᑦ ᐱᕙᓪᓕᐊᔪᓯᑦ ᒪᓕᒐᕐᓄᑦ ᒪᓕᒃᓯᒪᓕᕐᓂᐊᕐᒪᑕ ᐊᒻᒪ ᓇᓕᕋᕐᕕᒃᓴᖃᕐᓂᖅᓴᐅᓗᑎᒃ ᑕᒪᓐᓇ ᐊᔪᐃᓐᓇᖃᕐᓂᖅ ᐱᔾᔪᑎᒋᓪᓗᒍ ᐊᓯᔾᔨᖅᑐᖃᕆᐊᖃᕋᖓ ᒪᓕᒐᓂᒃ ᐱᖁᔭᕐᔪᐊᑦ ᑕᒃᑯᐊ ᐊᖅᑭᒋᐊᖏᖓᕐᓗᒋᑦ ᐋᖅᑭᒋᐊᕐᔪᒪᖕᒥᔪᒍᑦ ᑕᐃᒃᑯᐊ ᐃᒻᒥᒃᑰᖅᑐᑦ ᐊᔪᐃᓐᓇᕆᓂᕐᒧᑦ ᑲᑎᒪᔨᑦ ᐃᒻᒥᒃᑯᓕᕐᓗᑎᒃ ᑐᑭᓯᓇᖅᓯᑎᑕᐅᒃᑲᓐᓂᕐᓗᑎᒃᓗ ᐃᓄᓕᕆᔨᒃᑯᑦ ᐃᖅᑲᓇᐃᔭᖅᑎᑦ ᑕᒃᑯᓄᖓ ᑲᑎᒪᔨᓄᑦ ᐃᓚᒋᔭᐅᐃᖃᑕᐅᔪᓐᓇᖏᓐᓂᖏᓐᓂᑦ.
ᑖᒃᑯᐊ ᑲᑎᖢᒋᑦ ᑕᒃᑯᖃ ᒪᓕᒐᕐᒥ ᐋᖅᑭᒋᐊᖅᑕᐅᖁᔭᐅᔪᑦ ᑕᐃᒪᐃᔾᔪᑎᖃᖅᐳᑦ ᐱᐅᓯᕙᓪᓕᕐᓂᐊᕐᒪᑦ ᓂᖃᐃᓱᖃᑦᑕᕐᓂᕐᒧᑦ ᐊᐃᓚᑕᐅᓂᖏᑦ ᐱᐅᓯᒃᑲᓐᓂᕈᓐᓇᕐᓂᐊᕐᒪᑕ ᐊᒻᒪᓗ ᑐᑭᓯᓇᒃᑲᓐᓂᕐᓗᑎᒃ ᖃᓄᖅ ᐊᖅᑭᒃᓯᒪᖓᒪᖓᑦ ᐊᒻᒪᓗ ᐱᖁᔭᕐᔪᐊᑉ ᐃᓗᓕᖏᑦ ᐅᖃᖅᓯᒪᓪᓗᑎᒃ ᑲᓐᖑᓇᖅᑐᑎᑕᐅᖃᑦᑕᕆᐊᖃᕐᓂᖏᑦ ᑕᐃᒃᑯᐊ ᑎᒍᔭᐅᔪᑦ ᑐᓴᐅᒪᔾᔪᑎᑦ.
ᒪᓕᒐᐃᑦ ᐅᔾᔨᕆᓚᐅᕆᔅᓯ ᑕᒃᑯᐊ ᓂᖃᐃᓱᑎᓕᕆᓂᕐᒧᑦ ᕿᒥᕐᕈᓇᒃᑕᐅᔪᑦ ᐊᖅᑭᒋᐊᖅᑕᐅᖏᓐᓇᖃᖅᑕᑦᑐᑦ ᑕᐃᒪᓐᖓᓕᒪᑦ ᐱᖁᔭᕐᔪᐊᖅᑎᒍᖏᖓᕐᖢᑎᒃ ᐊᒻᒪᓗ ᑕᐃᒪᓐᓇ ᐊᖅᑭᒋᐊᖅᓯᔪᒪᔪᒍᑦ ᐊᑐᓕᖅᑎᑕᐅᕙᓪᓕᐊᔪᓐᓇᕐᓂᐊᕐᒪᑕ ᑕᒪᒃᑯᐊ ᒪᓕᒐᐃᑦ ᐊᓯᔾᔨᖅᑕᐅᖏᒃᑲᓗᐊᖅᑎᓪᓗᒋᑦ.
(ᑐᓴᔨᑎᒎᕈᓐᓃᖅᑐᖅ) ᐊᖅᑭᒋᐊᕈᑕᐅᓂᐊᖅᑐᓂᒃ ᓇᓗᓇᐃᖅᓯᒪᔪᑦ ᑕᕝᕙᓂ ᑭᖑᓪᓕᖅᐸᖅᓯᐅᒥ ᐅᓂᒃᑲᓕᐅᕆᓯᒪᔪᖅ ᕿᒥᕐᕈᓂᖅ ᐊᓯᔾᔨᕆᐊᕈᑕᐅᓂᐊᖅᑐᓪᓗ ᑭᓇᐅᔭᒃᓴᓂᕐᒧᑦ ᐃᑲᔪᓯᐊᖑᖃᑦᑕᓂᐊᖅᑐᓄᑦ ᐊᒻᒪ ᐱᕙᓪᓕᐊᔪᓕᕆᓂᕐᒧᑦ ᓄᓇᕗᒻᒥᐅᑦ ᑕᕝᕙᓂ ᐃᓚᐅᑎᑕᐅᓂᖏᑦ ᐃᓚᐅᑎᑕᐅᒍᓐᓇᖅᓯᓂᖏᑦ ᑕᔅᓱᒧᖓ ᐃᑲᔪᓯᐊᖑᖃᑦᑕᓂᐅᑉ ᐃᑲᔪᓯᐊᖑᖃᑦᑕᕐᓂᕐᒧᑦ ᑕᔅᓱᒧᖓ ᑕᑯᓐᓇᕐᓂᖅᓴᐅᓂᐊᖅᑐᖅ ᑕᒃᑯᐊ ᓴᓐᖏᓂᖏᓐᓂᑦ ᐊᒻᒪ ᐱᔪᓐᓇᕐᓂᖏᓐᓂᑦ.
ᑕᐃᒃᑯᐊ ᑭᖑᒪᑦᑎᔪᑦ ᐃᑲᔪᖅᑕᐅᔪᒪᓂᕐᒥᒃ ᐃᑲᔪᖅᑕᐅᓂᐊᖅᑐᑦ ᐊᒻᒪᓗ ᑕᒪᓐᓇ ᓴᖏᓂᖅᓴᓂᒃ ᐃᑲᔪᑎᖃᕈᓐᓇᕐᓂᖅ ᑕᒃᑯᓄᖓ ᓄᓇᕗᒻᒥᐅᓄᑦ ᑕᕝᕗᓇ ᐱᓕᒻᒪᒃᓴᓂᒃᑯᑦ ᐃᖅᑲᓇᐃᔭᕐᓂᕐᓗ ᑭᓇᐅᔭᒃᓴᓂᒃᒥ ᐃᖅᑲᓇᐃᔭᖃᕐᓂᕐᓗ ᑭᓇᐅᔭᒃᓴᖃᕐᓂᕐᒥ ᐊᒻᒪᓗ ᑕᒪᐅᓇ ᐃᓕᖅᑯᓯᑐᖃᖅᑎᒍᑦ ᐃᓄᓕᕆᔭᐅᔪᓂᑦ.
(ᑐᓴᔨᑎᒍᑦ) ᓱᓕᓚᒃ ᐃᖅᑲᓇᐃᔭᒃᓴᖃᕈᓗᔭᖅᐳᑐᒍᑦ ᑕᒃᑯᐊ ᐊᖅᑭᒋᐊᖅᑕᐅᔪᓐᓇᕐᓂᐊᕐᒪᑕ ᐊᒻᒪ ᐊᓯᔾᔨᓪᓚᕆᓕᕐᓗᑎᒃᓗ. (ᑐᓵᔨᑎᒎᕈᓐᓃᖅᑐᖅ) ᓂᕆᐅᒋᔭᖃᖅᑯᖓ ᑐᓴᖅᑎᑦᑎᖃᑦᑕᐃᓐᓇᕐᓂᐊᕋᑦᑕ ᑲᑎᒪᔨᐅᔪᓂᑦ ᑕᒪᔅᓱᒪ ᐱᕙᓪᓕᐊᓂᖓᓂᑦ ᑕᒃᑯᓄᖓ ᐃᓚᒃᑯᕐᓗᒋᑦ ᐊᓯᔾᔨᕙᓪᓕᐊᓂᐅᔪᑦ. ᖁᔭᓐᓇᒥᖅᐸᓯ ᐃᑲᔪᖅᓱᐃᖃᑦᑕᕋᔅᓯ ᑕᒪᓐᓇ ᐱᒻᒪᕆᐅᐃᔪᖅ ᐃᖅᑲᓇᐃᔮᖅ ᓯᕗᒧᑦ ᐃᖏᕐᕋᔪᓐᓇᖁᓪᓗᒍ.
ᐃᒃᓯᕙᐅᑕᖅ: ᖁᔭᓐᓇᒦᒃ, ᒥᓂᔅᑐ ᒪᐃᒃ.
ᑖᒃᑯᐊ ᐱᖁᔭᒃᓴᓄᑦ ᕿᒥᕐᕈᔩᑦ ᐃᒃᓯᕙᐅᑕᖓᑦ ᑭᐅᔾᔪᑎᔅᓴᖃᖅᐲᑦ?
ᐱᖁᔭᓕᕆᓂᕐᒧᑦ ᑲᑎᒪᔨᕋᓛᓄᑦ ᐃᒃᓯᕙᐅᑕᕆᔭᐅᓪᓗᖓ ᒪᑐᐃᖅᓯᔾᔪᑎᓂᒃ ᐅᖃᐅᓯᖃᑲᐃᓐᓇᕈᒪᔪᖓ ᑲᑎᒪᑐᐃᓐᓇᕐᓂᖅ ᐃᓱᒪᔅᓴᖅᓯᐅᕈᑎᖃᖅᐸᓪᓕᐊᓕᖅᑎᓪᓗᒍ ᒪᓕᒐᒃᓴᖅ 26, ᒪᓕᒐᖅ ᐋᖅᑭᒋᐊᖅᓯᔾᔪᑕᐅᓂᐊᖅᑐᖅ ᐃᑲᔫᓯᐊᖃᑦᑕᖅᑐᑦ ᒪᓕᒐᖓᓂᒃ.
ᑲᑎᒪᔨᕋᓛᑦ ᐃᓕᓴᖅᓯᕗᑦ ᑖᓐᓇ ᒪᓕᒐᒃᓴᖅ 26 ᓴᖅᑭᑕᐅᓚᐅᖅᓯᒪᒻᒪᑦ ᐅᖃᐅᓯᖅᑕᖏᑦ ᓄᑖᖑᕆᐊᖅᑎᑕᐅᓂᐊᕐᒪᑕ ᐊᔪᐃᓐᓈᖃᕐᓂᒧᓪᓗ ᐱᕙᓪᓕᐊᔾᔪᓰᑦ ᐱᐅᓯᒃᑲᓂᕐᓂᐊᕐᒪᑕ ᒪᓕᒐᕐᓄᑦ ᐊᑐᖅᑎᑕᐅᑎᓪᓗᒋᑦ ᑕᐃᒃᑯᐊ ᑐᓴᐅᒪᔾᔪᑏᑦ ᐃᒻᒥᒨᖓᔪᑦ.
ᑖᒃᑯᐊ ᒪᓕᒐᒃᓴᐃᑦ ᐋᖅᑭᒋᐊᖅᑕᐅᓚᐅᖅᐳᑦ ᐊᑐᓕᖁᔭᐅᓕᕐᒪᑕ ᒐᕙᒪᒃᑯᑦ ᐅᓂᒃᑳᓕᐅᖅᓯᒪᑎᓪᓗᒋᑦ ᕿᒥᕐᕈᓇᓚᐅᖅᑎᓪᓗᒋᓪᓗ ᓂᖃᐃᓲᑎᓕᕆᓂᕐᒥᒃ ᐱᕙᓪᓕᐊᔪᓕᕆᓂᒧᓪᓗ ᐊᒻᒪᓗ ᒪᓕᒐᓕᐅᕐᕕᒻᒧᑦ ᓴᖅᑭᑕᐅᓚᐅᖅᓯᒪᓪᓗᑎᑦ ᔫᓂ 2016-ᖑᑎᓪᓗᒍ.
ᑲᑎᒪᔨᕋᓛᑦ ᖁᔭᓕᒻᒥᔪᑦ ᐊᓯᖏᑦ ᐊᑐᓕᖁᔭᐃᑦ ᐅᓂᒃᑳᑦ ᐃᓗᓕᖏᓐᓃᑦᑐᑦ ᐊᓯᔾᔨᓯᔾᔪᑕᐅᓂᐊᕐᒪᑕ ᒪᓕᒐᓂᒃ ᐊᑐᐊᒐᓂᓪᓗ ᐊᒻᒪᓗ ᒥᓂᔅᑕᒥᒃ ᐃᖅᑲᓇᐃᔭᖅᑎᖏᓂᓪᓗ ᐊᔭᐅᖅᑐᐃᕗᒍᑦ ᑕᒪᒃᑯᐊ ᑐᓴᐅᒪᔾᔪᑏᑦ ᐱᔾᔪᑎᓖᑦ ᐋᖅᑭᒋᐊᖅᓯᓂᐊᕐᓂᕐᒧᑦ ᓄᑖᓪᓗ ᒪᓕᒐᒃᓴᐃᑦ ᓴᖅᑭᑕᐅᔪᓐᓇᖅᓯᓚᐅᕐᒪᑕ ᐱᔪᓐᓇᖅᓯᑐᐊᕋᒥᒃ.
ᐃᒃᓯᕙᐅᑖᖅ, ᑖᒃᑯᐊ ᑲᑎᒪᔨᕋᓛᑦ ᐊᑕᐅᓯᐅᓐᖏᑦᑐᓂᒃ ᐋᖅᑭᒋᐊᕈᑎᓂᒃ ᐊᖏᖅᓯᒪᒐᓗᐊᖅᑎᓪᓗᒍ ᐊᒻᒪᓗ ᐱᕚᓪᓕᐅᑎᒋᔭᐅᓂᐊᕋᓗᐊᖅᑎᓪᓗᒋᑦ ᐊᔪᐃᓐᓈᕆᓂᐅᑉ ᐱᕙᓪᓕᐊᔾᔪᔅᓯᖓᓂᒃ. ᓱᓖᓛᒃ ᐃᓱᒫᓘᑎᖃᓚᐅᖅᑐᒍᑦ ᐊᑯᓂᐊᓗᒃ
ᑕᒪᒃᑯᐊ ᐱᓕᕆᐊᕆᔭᐅᓇᓱᖃᑦᑕᕐᒪᑕ ᐱᒋᐊᕐᓂᖓᓂᑦ ᐃᓱᐊᓄᑦ. ᐊᖏᖅᑕᐅᖃᑦᑕᖏᑦᑐᓪᓗ ᒪᑯᐊ ᓂᖃᐃᓲᑎᑖᕋᓱᑦᑐᕕᓂᐅᒐᓗᐊᑦ 30-ᓄᑦ ᐅᓪᓗᓄᑦ ᐅᑕᖅᑭᖃᑦᑕᕆᐊᓖᑦ ᐊᔪᐃᓐᓈᕈᑎᒋᓚᐅᖅᑕᖏᑦ ᐃᓱᒪᔅᓴᖅᓯᐅᕈᑕᐅᑎᓪᓗᒍ.
ᑕᒪᓐᓇ ᐊᑯᓂᐅᓗᐊᕆᔭᕗᑦ ᓂᕿᑦᓴᑦᑖᕆᐊᖃᖅᑎᓪᓗᒋᑦ ᑕᐃᒃᑯᐊ ᐃᓚᔮᕇᑦ ᐊᒻᒪᓗ ᐊᑐᓕᖁᔭᓕᐅᕈᒪᕗᒍᑦ ᓯᕗᓂᔅᓴᑎᓐᓂ ᐋᖅᑭᒋᐊᖅᑕᐅᓛᕐᓂᐊᕐᓂᖏᑦ ᒪᓕᒐᐃᑦ.
ᐃᒃᓯᕙᐅᑖᖅ, ᐱᕕᖃᕐᓂᓐᓂ ᖁᔭᓐᓇᒦᕈᒪᔪᖓ ᓄᓇᕗᒻᒥᐅᑦ ᑐᓴᐅᒪᔾᔪᑎᓕᕆᓂᕐᒧᑦ ᑲᓐᖑᓇᖅᑐᓕᕆᓂᒧᓪᓗ ᑲᒥᓴᓇ ᓂᓪᓕᐅᑎᖃᕈᓐᓇᓚᐅᖅᓯᒪᒻᒪᑦ ᑲᑎᒪᔨᕋᓛᑦ ᕿᒥᕐᕈᓇᑦᑎᓪᓗᒋᑦ ᒪᓕᒐᒃᓴᖅ 26-ᒥᒃ.
ᐅᖃᐅᓯᖏᑦ ᐅᔾᔨᕆᓚᐅᖅᑕᖏᓪᓗ ᐊᑐᐃᓐᓇᖃᕐᓂᕐᒧᑦ ᐊᑐᕐᓂᕐᒧᑦ ᓴᖅᑭᑦᑎᓂᕐᒧᓪᓗ ᐃᒻᒥᒨᖓᔪᓂᒃ ᐊᒃᓱᕉᑎᒋᔭᐅᒃᑲᓐᓂᓕᓚᐅᖅᐳᑦ. ᑖᓐᓇᓗ ᐱᖁᔭᒃᓴᖅ ᓴᓐᖏᑦᑎᓴᖅᑕᐅᔭᕆᐊᖃᖅᑎᓪᓗᒍ ᑕᐃᒃᑯᐊ ᐱᓗᐊᕐᓗᒋᑦ ᓂᖃᐃᓲᑎᑖᕋᓱᑦᑐᓅᖓᔪᑦ ᑎᑎᖅᑲᑦ.
ᑕᐃᒪᐃᓐᓂᖓᓄᑦ, ᐃᑲᔪᖅᓯᑎᐊᖅᐳᒍᑦ ᓈᓴᐅᑎᓕᒃ 13, ᒪᓕᒐᒃᓴᖅ 26-ᒦᑦᑐᑦ ᐋᖅᑭᒋᐊᖅᑕᐅᖁᓪᓗᒍ ᑐᑭᓯᓇᖅᓯᑦᑎᐊᒃᑲᓐᓂᓂᐊᕐᒪᑕ ᐃᓗᓕᖏᑦ ᑭᓱᓄᓪᓗ ᐊᑐᕐᓂᐊᕐᒪᖔᑦ ᐊᒻᒪᓗ ᑐᓴᐅᒪᔾᔪᑎᓂᒃ ᐊᒥᖅᑳᖃᑦᑕᓂᕐᒧᑦ ᐊᖏᕈᑏᑦ ᑭᓪᓕᓕᐅᖅᑕᐅᓯᒪᓗᑎᑦ ᐃᒻᒥᒨᖓᔪᑦ ᑕᒪᒃᑯᐊ ᓴᖅᑭᑕᐅᓂᐅᓴᔾᔮᖏᒻᒪᑕ ᑕᖅᑲᐅᖓ.
ᒪᓕᒐᒃᓴᐅᑉ ᐃᓗᐊᓂ ᐋᖅᑭᒋᐊᖅᑕᐅᓂᐊᕐᒥᔪᖅ ᓈᓴᐅᑎᓕᒃ 12-ᑎᒍᑦ, ᓇᓗᓇᐃᖅᓯᑲᓐᓂᖅᐳᖅ  ᑖᒃᓰᔭᐃᓂᕐᒧᑦ ᒪᓕᒐᓂᑦ ᐱᓗᐊᕐᓗᒍ ᐃᓐᑲᒻ ᑖᒃᓯᓕᕆᓂᕐᒧᑦ ᒪᓕᒐᖅ ᐊᒻᒪᓗ ᐃᓐᑲᒻ ᑖᒃᓯᓕᕆᓂᕐᒧᑦ ᐱᖁᔭᕐᔪᐊᖅ ᑲᓇᑕᒥ.
ᐃᒃᓯᕙᐅᑖᖅ, ᑖᒃᑯᐊ ᑲᑎᒪᔨᕋᓛᑦ ᑐᓐᖓᓱᑦᑎᑦᑎᕗᑦ ᐃᖅᑲᓇᐃᔭᖃᑎᖃᕈᓐᓇᓚᐅᕋᒥ ᒥᓂᔅᑕᒥᒃ ᐱᐅᓯᒋᐊᖅᑕᐅᓇᓱᒃᑎᓪᓗᒍ  ᒪᓕᒐᒃᓴᖅ 26, ᒪᓕᒐᖅ ᐋᖅᑭᒋᐊᖅᓯᔾᔪᑕᐅᓂᐊᖅᑐᖅ ᓂᖃᐃᓲᑏᑦ ᐱᖁᔭᕐᔪᐊᖓᓂ.
ᐊᑐᓕᖁᔭᓕᐅᖅᐳᑦ ᑖᒃᑯᐊ ᑲᑎᒪᔨᕋᓛᑦ ᒪᓕᒐᒃᓴᖅ 26 ᐊᓂᒍᖅᑎᑕᐅᖁᓪᓗᒍ.
ᑕᕝᕙ ᒪᑐᐃᖅᓯᔾᔪᑎᒃᑲ.
ᑖᒃᑯᓄᖓ ᐅᖃᐅᓯᐅᕋᑖᖅᑐᓄᑦ, ᒥᓂᔅᑐ ᒪᐃᒃ ᐊᒻᒪᓗ ᒥᔅᑕ ᓴᒻᒧᖅᑐᖅ ᐅᖃᐅᓯᕆᕋᑖᖅᑕᖏᓐᓄᑦ, ᐅᖃᐅᓯᔅᓴᑐᐃᓐᓇᕐᓂᑦ ᒫᓐᓇ ᐱᑕᖃᖅᐸ?
ᐱᑕᖃᓐᖏᑉᐸᑦ ᑖᓐᓇ ᐱᖁᔭᒃᓴᖅ ᓇᓂᓚᐅᖅᓯᐅᒃ ᑕᕝᕙᓂ ᓄᐊᑦᑎᕕᔅᓯᓐᓃᑦᑐᖅ ᒪᓕᒐᒃᓴᓄᑦ ᓄᐊᑦᑎᕕᔅᓯᓐᓃᑦᑐᖅ ᓈᓴᐅᑎᓕᒃ 26 ᑖᓐᓇ ᐃᒻᒥᒃᑯᑦ ᐱᓕᕆᐊᕆᓂᐊᕋᑦᑎᒍ ᐊᒻᒪ ᐱᓕᕆᐊᕆᕙᓪᓕᐊᑎᓪᓗᑎᒍ ᐊᐱᖅᑯᑎᔅᓴᖃᖅᑐᖃᕈᒪᖃᕈᔅᓯ ᓇᓗᓇᐃᖅᓯᑦᑎᐊᖃᑦᑕᓂᐊᖅᐳᓯ ᐃᒻᒥᒃᑯᑦ ᐱᓕᕆᐊᕆᕙᓪᓕᐊᑎᓪᓗᒍ.
ᒫᓐᓇ ᑲᔪᓯᒋᐊᕐᓂᐊᕋᒪ.
ᖃᓪᓗᓈᑎᑑᖅᑐᓂᒃ ᐱᓯᒪᒐᒪ. ᖃᓪᓗᓈᑎᑐᑦ ᐅᖃᓕᒫᕐᓂᐊᖅᑐᖓ.
ᐃᒪᐃᓕᖓᔪᑦ. (ᑐᓵᔨᑎᒍᑦ) ᒪᓕᒐᒃᓴᖅ 26, ᒪᓕᒐᖅ ᐋᖅᑭᒋᐊᖅᓯᔾᔪᑕᐅᓂᐊᖅᑐᖅ ᐃᑲᔫᓯᐊᑦ ᒪᓕᒐᖓᓐᓂᒃ. (ᑐᓵᔨᑎᒎᕈᓐᓃᖅᑐᖅ) ᓈᓴᐅᑎᖓ 1.
ᑖᓐᓇ ᒥᓂᔅᑕ ᐊᐱᕆᔪᒪᔭᕋ ᑲᑎᖅᓱᐃᓂᖅ ᐃᒻᒥᒨᖓᔪᓂᒃ ᑐᓴᐅᒪᔾᔪᑎᓂᒃ.
ᖃᓄᖅ ᑕᐃᒪᐃᓕᖓᔪᓐᓇᓂᐊᖅᐱᓯᐅᒃ ᑕᐃᓐᓇ ᐱᔨᑦᑎᕈᑎᓂᒃ ᐊᑐᖅᑐᖅ ᐊᖏᖅᑳᕆᐊᖃᖅᐹ ᐊᑎᓕᐅᖅᓯᒪᔪᒃᑯᑦ ᐊᖏᖅᑳᕆᐊᖃᕐᓂᐊᖅᐹ? ᑐᑭᓯᐅᒪᑦᑎᐊᕋᓗᐊᖅᐲᓚᓯᒪᑉᐸᑕ ᐊᑎᓕᐅᕐᓗᒍ
ᖁᔭᓐᓇᒦᓪᓗ ᑲᑎᒪᔨ ᑖᔅᓱᒥᖓ ᐊᐱᕆᒻᒪᑦ.
ᐄ, ᑖᓐᓇᐅᓇ ᑕᐃᔅᓱᒪᓂ ᐃᓄᓕᕆᓂᕐᒧᑦ ᐱᖁᔭᐅᔪᖅ ᓴᖅᑭᑕᐅᓯᒪᓕᖅᑎᓪᓗᒍ ᐊᐅᓚᓕᖅᑎᓪᓗᒍ ᑖᓐᓇ ᐱᖁᔭᖅ ᑲᓐᖑᓇᖅᑐᓕᕆᓂᕐᒧᑦ ᓴᖅᑭᓐᓂᑰᒻᒪᑦ.
ᓴᖅᑭᓂᑰᓂᖓ ᐱᔾᔪᑎᒋᓪᓗᒍ ᑕᒪᓐᓇ ᑲᓐᖑᓇᖅᑐᓕᕆᓂᖅ ᑕᐃᒪ ᑖᓐᓇ ᑕᕝᕗᖓ ᐱᖁᔭᕐᒧᑦ ᐊᓯᔾᔨᕆᐊᕈᑎᒋᖃᓯᐅᑎᒻᒪᑦ.
ᑖᓐᓇ ᑐᑭᓯᐅᒪᔭᐅᖁᓪᓗᒍ ᑕᖅᑲᒃᑯᓄᖓ ᓈᓚᑦᑐᓄᑦ.
ᑕᐃᒪ ᑖᓐᓇ ᑕᐃᒪᐃᓕᖓᑎᓪᓗᒍ ᑕᒪᒃᑯᐊ ᐊᓯᔾᔨᕈᑎᒋᒻᒪᒋᑦ.
ᑕᐃᒪ ᑖᓐᓇ ᐃᓄᓕᕆᔨᒃᑯᓐᓄᑦ ᐃᑲᔪᖅᑕᐅᖃᑦᑕᖅᑐᖅ ᑕᐃᒪ ᐱᓕᕆᖃᑕᐅᑦᑎᐊᕐᓗᓂ ᑖᔅᓱᒧᖓ ᑖᒃᑯᓄᖓ ᐃᓄᓕᕆᔨᒃᑯᓐᓄᑦ ᑕᐃᒪ ᐊᑎᓕᐅᖃᑕᐅᑦᑎᐊᕐᓗᓂᓗ ᑕᒪᒃᑯᐊ ᐱᔾᔪᑎᒋᓪᓗᒋᑦ ᐃᓅᓯᖓᑕ ᒥᔅᓵᓄᖓᔪᑦ ᓲᖃᐃᒻᒪ ᓄᐊᑎᖅᑕᐅᓂᐊᕐᖓᑕ ᐊᒻᒪᓗ ᑐᓴᖅᑎᑦᑎᒍᓐᓇᓂᐊᕐᖓᑦ ᑖᓐᓇ ᐃᓄᓕᕆᔨ ᐱᓗᐊᖅᑐᒥ ᑖᒃᑯᓄᖓ ᐱᓕᕆᖃᑎᒋᒋᐊᖃᖅᑕᖏᓐᓄᑦ ᑖᔅᓱᒪ ᐃᓄᓕᕆᔨᒃᑯᓐᓄᑦ ᐃᑲᔪᖅᑕᐅᖃᑦᑕᖅᑐᖅ. ᑕᕝᕘᓇ ᑭᓯᐊᓂ ᐊᖏᖃᑕᐅᑦᑎᐊᕐᓗᓂ ᐃᒫᒃ ᑲᓐᖑᓇᖅᑑᓂᖓᓂᓪᓗ ᑐᑭᓯᖃᑎᒋᑦᑎᐊᕐᓗᒍ.
ᑕᒪᐅᓇ ᐊᖅᑯᑎᖃᕐᓂᐊᖅᑐᖅ.
ᑖᓐᓇ ᒪᓕᒐᖅ ᐱᔾᔭᐃᖅᓯᓯᒪᓂᕐᒥᒃ ᓴᐳᒻᒥᑦᑎᐊᕆᐊᖃᕐᓂᒥᓪᓗ ᐃᓄᓕᕆᔨᒃᑯᑦ ᐱᔭᕆᐊᖃᕐᖓᑕ ᑖᓐᓇ ᑲᓐᖑᓇᖅᑐᓕᕆᓂᕐᒧᑦ ᐱᖁᔭᐅᔪᖅ ᐱᔾᔪᑎᒋᓪᓗᒍ.
ᑖᓐᓇ ᑲᒪᒋᔭᐅᑦᑎᐊᖃᑦᑕᕋᔭᖅᑐᖅ ᑕᒪᒃᑯᐊ ᒪᓕᒐᐃᓪᓗ ᒪᓕᓪᓗᒋᑦ.
ᒥᔅ ᐊᕐᓇᒃᑲᖅ. ᑕᐃᒫ?
ᐱᓕᕆᐊᖃᖅᑐᒍᑦ ᐱᖁᔭᒃᓴᖅ 26.
ᓄᖅᑲᕐᕕᒋᖅᑲᐅᔭᓐᓂᒃ ᑲᔪᓯᒋᐊᑐᐃᓐᓇᓂᐊᖅᑐᖓ.
ᓈᓴᐅᑎᖓ 13.
ᐃᒃᓯᕙᐅᑕᖅ: ᓈᓴᐅᑎᖓ 19, ᐊᖏᖅᐱᓯᐅᒃ?
ᐃᒃᓯᕙᐅᑕᖅ: ᓈᓴᐅᑎᖓ 20.
ᐃᒃᓯᕙᐅᑕᖅ: ᓈᓴᐅᑎᖓ 24.
ᐃᒃᓯᕙᐅᑕᖅ: ᓈᓴᐅᑎᖓ 25.
ᐃᒃᓯᕙᐅᑕᖅ: ᓈᓴᐅᑎᖓ 26.
ᑲᑎᒪᔩᑦ, ᑖᓐᓇ ᐱᖁᔭᒃᓴᖅ 26 ᐃᓗᐃᑦᑑᓪᓗᒍ ᐊᖏᖅᐱᓯᐅᒃ?
ᑲᑎᒪᔩᑦ, ᐊᑐᐊᒐᖅ ᓈᓴᐅᑎᓕᒃ 62(2) ᒪᓕᒃᖢᒍ, ᐊᖏᖅᐱᓰ ᑖᓐᓇ ᐱᖁᔭᒃᓴᖅ 26 ᒫᓐᓇᑲᐅᑎᒋ ᐱᖓᔪᐊᓐᓂ  ᐅᖃᓕᒫᖅᑕᐅᔪᓐᓇᕐᓂᕋᓕᖅᖢᓯᐅᒃ?
ᒥᓂᔅᑐ ᒪᐃᒃ, ᑖᔅᓱᒧᖓ ᐱᔭᕇᕈᑎᒥᒃ ᐅᖃᐅᓯᖃᕈᒪᒍᕕᑦ ᐱᕕᖃᖅᑎᑉᐸᒋᑦ.
ᐄᓛᒃ ᑖᒃᑯᐊ ᑕᕝᕙᓃᖃᑏᒃᑲ ᐃᓄᓕᕆᔨᒃᑯᓄᓪᓗ ᐃᖅᑲᓇᐃᔭᖅᑏᑦ ᑕᕝᕙᖔ ᐊᓪᓚᕝᕕᖓᓂᒃ ᖁᑦᑎᓂᖅᐹᒥᒃ ᓄᓇᓕᓐᓄᑦ ᑎᑭᓪᓗᒍ.
ᐊᒻᒪ ᑕᖅᑲᒃᑯᐊ ᑭᒃᑯᑐᐃᓐᓇᐃᑦ ᓄᓇᕗᒻᒥᐅᑦ ᑖᓐᓇ ᒪᓕᒐᒃᓴᖅ ᐊᐅᓚᔾᔭᓛᕐᓂᐊᑎᓪᓗᒍ, ᐊᓯᔾᔨᕆᐊᕐᓂᖓ ᐊᐅᓪᓚᔾᔭᓛᕐᓂᐊᑎᓪᓗᒍ ᐱᖁᔭᐅᑉ.
ᑕᐃᒪ ᑐᓴᕆᐊᕐᕕᐅᒐᒥ ᐅᖃᕆᐊᑦᑎᐊᓚᐅᖅᓯᒪᒻᒪᑕ ᓄᓇᕗᒻᒥᐅᑦ ᕿᒥᕐᕈᐊᖅᑎᑕᐅᑎᓪᓗᒋᑦ ᐊᒻᒪᓗ ᐃᓱᒪᔅᓴᖅᓯᐅᑎᑕᐅᑎᓪᓗᒋᑦ ᖃᓄᖅ ᐋᖅᑭᒋᐊᕈᓐᓇᕐᒪᖔᖅ.
ᐄ, ᑖᒃᑯᐊ ᑐᓴᖅᓯᒪᒐᑦᑎᒍ ᑕᐃᒫᒃ ᐋᖅᑭᒋᐊᕈᑎᖃᕐᖓᑦ ᐱᖁᔭᖅ ᐃᓄᓕᕆᓂᕐᒧᑦ ᑕᒪᒃᑯᐊ ᓄᓇᕗᒻᒥᐅᑦ ᐃᓱᒪᒋᓯᒪᔭᖓᑦ ᒪᓕᑦᑐᒍ.
ᖁᔭᓐᓇᒦᖅᑲᒃᑲ ᑕᖅᑲᒃᑯᐊ ᐊᒻᒪᓗ ᑖᒃᑯᐊ ᐱᓕᕆᖃᑎᒋᖃᑦᑕᑕᒃᑲ ᓄᓇᕗᑦ ᒐᕙᒪᒃᑯᓐᓂ ᐊᒡᒍᑐᖅᓯᒪᔪᑦ ᑖᔅᓱᒧᖓ ᐊᑦᑐᐊᔪᒥᒃ ᐱᓕᕆᖃᑕᐅᕙᑦᑐᑦ ᐊᒻᒪ ᐃᓕᔅᓯ ᑲᑎᒪᔩᑦ ᖁᔭᓐᓇᒦᖅᑲᔅᓯ.
ᑕᐃᒪ.
ᐃᒃᓯᕙᐅᑕᖅ: ᖁᔭᓐᓇᒦᒃ, ᒥᓂᔅᑐ ᒪᐃᒃ.
ᑲᔪᓯᕙᓪᓕᐊᓂᐊᕋᑦᑕ. ᑲᔪᓯᒋᐊᓐᖏᓂᑦᑎᓐᓂ, ᐃᖅᓱᒃᑏ, ᑖᒃᑯᐊ ᐃᖅᑲᓇᐃᔭᖅᑎᖏᑦ ᑲᑎᒪᕕᒻᒥᑦ ᐊᓂᑎᑲᐃᓐᓇᒃᑭᒃ.
ᐊᒻᒪ ᑲᔪᓯᕙᓪᓕᐊᓗᑕ ᐱᖁᔭᒃᓴᖅ 28 ᐱᓕᕆᐊᕆᓂᐊᖅᑕᕗᑦ.
ᐊᑐᐃᓐᓇᕈᐃᔪᒪᒍᔅᓯ ᐱᖁᔭᒃᓴᖅ 28 ᐱᓕᕆᐊᕆᓂᐊᖅᑕᕗᑦ.
ᒥᓂᔅᑕ ᓴᕕᑲᑖᖅ. ᐱᖁᔭᒃᓴᖅ 28-ᒧᑦ ᐱᓕᕆᐊᖃᑎᒋᓂᐊᖅᑎᒋᑦ.
ᐊᐱᕆᖅᑳᕈᒪᔪᖓ ᑕᕝᕙᓂ ᐊᐱᖅᓱᖅᑕᐅᕕᒻᒦᖃᑎᖃᕈᒪᒻᒪᖔᖅᐱᑦ ᐃᖅᑲᓇᐃᔭᖅᑎᓐᓂᒃ?
ᒪᓕᒐᒃᓴᖅ 28 - ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒍ ᒪᓕᒐᐃᑦ ᐱᔾᔪᑎᓖᑦ ᐊᑐᐊᖅᑕᐅᔭᕆᐊᓕᓐᓂᒃ ᐊᔾᔨᒌᓕᖓᑎᑕᐅᔪᓂᓪᓗ - ᑲᑎᒪᔨᕋᓛᓂᑦ ᐃᓱᒪᒃᓴᖅᓯᐅᖅᑕᐅᓂᖓ
ᒥᓂᔅᑐ ᓴᕕᑲᑖᖅ, ᑕᕝᕙᓂ ᐊᐱᖅᓱᖅᑕᐅᕕᒻᒦᖃᑎᖃᕈᒪᑎᓪᓗᒍ, ᑲᑎᒪᔩᑦ ᐊᖏᖅᐱᓯᐅᒃ?
ᐃᖅᓱᒃᑏ, ᑖᒃᑯᐊ ᐃᖅᑲᓇᐃᔭᖅᑎᖏᒃ ᑲᑎᒪᕕᐅᑉ ᐃᓯᖅᑎᓚᐅᒃᑭᒃ ᑲᑎᒪᕕᐅᑉ ᐃᓗᐊᓄᑦ.
ᒥᓂᔅᑕ ᓴᕕᑲᑖᖅ, ᓇᓗᓇᐃᖅᓯᒪᓂᐊᕐᒪᑦ ᑖᒃᑯᐊ ᑕᕝᕙᓃᖃᑎᒋᓕᖅᑖᒃᑭᒃ ᑭᒃᑰᒪᖔᑎᒃ ᐅᖃᐅᑎᓚᐅᖅᑎᒍᑦ.
ᑕᓕᖅᐱᓐᓂ, ᒥᔅ ᓗᐊᕆ ᑭᒻᐳᓪ, ᑐᖏᓕᕋ, ᐊᒻᒪᓗ ᓴᐅᒥᓐᓂ, ᑎᐅᕆᓐ ᑎᐊᕗᕈ, ᑐᖏᓕᕐᒪ ᐃᑲᔪᖅᑎᖓ. ᖁᔭᓐᓇᒦᒃ, ᐃᒃᓯᕙᐅᑖᖅ.
ᒥᔅ ᑭᒻᐳᓪ, ᒥᔅᑐ ᑎᐊᕗᕉ, ᑐᓐᖓᓱᓚᐅᕆᑦᑎᒃ ᑲᑎᒪᕕᐅᑉ ᐃᓗᐊᓄᑦ.
ᒥᓂᔅᑐ ᓴᕕᑲᑖᖅ, ᒫᓐᓇ ᑖᔅᓱᒧᖓ ᐱᖁᔭᒃᓴᒧᑦ 28-ᒧᑦ ᐅᖃᐅᓯᔅᓴᖃᕈᕕᑦ ᐱᕕᖃᖅᑎᑉᐸᒋᑦ.
ᐃᒃᓯᕙᐅᑖᖅ, ᐊᓯᔾᔨᕆᐊᕈᑕᐅᔪᑦ ᑕᒪᒃᑯᓄᖓ ᓴᓇᓯᒪᓂᖏᓐᓄᑦ ᐊᑦᑕᓇᓐᖏᑦᑐᓕᕆᓂᕐᒧᑦ ᒪᓕᒐᖅ ᐃᒡᓗᓕᐅᖅᑕᐅᔪᑦ ᒪᓕᒐᓂᒃ. ᑖᒃᑯᐊ ᒪᕐᕉᒃ ᒪᓕᒐᐅᖃᑎᖏᑦ ᐊᔾᔨᒌᒃᑲᓗᐊᕐᒪᖔᑕ ᐊᑦᑕᓇᖅᑕᐃᓕᒪᓂᕐᒧᑦ ᑎᑎᕋᐅᔭᖅᓯᒪᓂᖏᓐᓄᑦ ᓇᑉᐸᖅᑎᑕᐅᓂᖏᓐᓄᑦ ᐊᒻᒪᓗ ᐊᐅᓚᑕᐅᓂᖏᓐᓄᑦ ᐃᒡᓗᐃᑦ ᐱᖁᑎᕐᔪᐊᑦ ᐃᖅᑲᓇᐃᔭᐅᑎᓪᓗ.
ᑖᒃᑯᐊ ᐊᓯᔾᔨᕈᑕᐅᔪᑦ ᒪᓕᒐᕐᒧᑦ ᐱᖃᓯᐅᑎᒻᒪᑕ:
ᐊᖏᓪᓕᒋᐊᕐᓗᒍ ᑖᒃᑯᐊ ᐃᒡᓗᓕᐅᕐᓂᕐᒧᑦ ᐅᖃᐅᔾᔨᒋᐊᖅᑏᑦ ᑲᑎᒪᔨᕋᓛᖏᑦ ᑖᒃᑯᐊ ᑎᑎᕋᐅᔭᖅᑏᑦ, ᓇᑉᐸᖅᑎᕆᔩᑦ, ᐊᓯᖏᓪᓗ ᐱᔪᓐᓇᐅᑎᑖᕋᓱᖃᑦᑕᖅᑐᑦ ᐊᖏᖅᑕᐅᓇᓱᖃᑦᑕᖅᑐᑦ ᑕᒪᕐᒥᓄ ᐱᖁᔭᖅᑎᒍᑦ ᐊᔾᔨᒌᒥᒃ ᐊᑐᐃᓐᓇᖃᕐᓂᐊᕐᒪᑕ ᐋᖅᑭᒋᐊᖅᓯᓗᑎᑦ ᒪᑯᓄᖓ ᒪᓕᒐᕋᓛᑎᒍᑦ  ᐃᖅᑲᓇᐃᔭᖅᑐᑦ ᐋᖅᑭᖃᑦᑕᖅᑕᖏᑦ ᐊᒻᒪᓗ ᑐᓴᖅᑎᑎᓗᑎᑦ ᐊᑐᓃᖓᔪᒥ ᐅᖃᐅᔾᔨᒋᐊᕈᓐᓇᕐᓗᑎᑦ ᒥᓂᔅᑕᒥᒃ.
ᐊᒻᒪᓗ ᑕᕝᕙᓂ ᐊᔾᔨᒌᓐᖏᓐᓂᖅ ᑕᐃᒪ ᒪᓕᒐᕋᓛᓕᕆᓂᕐᒧᑦ ᐱᓕᕆᓂᕐᒧᑦ ᖃᐅᔨᓴᕐᓂᕐᒥᒃ ᑕᑯᓇᓐᓂᕐᒥᓪᓗ.
ᑕᕝᕙᓂ ᕼᐋᒻᓚᒃᑯᑦ ᐱᖁᔭᖏᑎᒍᑦ ᐲᔭᐃᔨᐅᓪᓗᑎᑦ ᒪᓕᒐᕋᓛᑦ ᐱᔪᓐᓇᐅᑎᖏᓐᓂᒃ ᐊᑐᓕᖅᑎᑦᑎᖔᕐᓗᒋᑦ ᐃᒡᓗᓕᐅᓂᕐᒧᑦ ᒪᓕᒐᖏᓐᓂ ᑲᓇᑕᒥ.
ᐊᓯᔾᔨᒋᐊᕐᓗᒋᑦ ᐸᐃᑉᐹᓕᕆᓂᒃᑯᑦ ᐊᑭᓖᑎᑕᐅᔪᓐᓇᕐᓂᖏᑦ ᐸᓯᔭᔅᓴᐅᔪᓐᓇᕐᓂᖏᑦ.
ᖁᔭᓐᓇᒦᕈᒪᕙᔅᓯ, ᐃᒃᓯᕙᐅᑖᖅ, ᒪᓕᒐᓕᐅᖅᑎᐅᖃᑎᒃᑲᓗ ᕿᒥᕐᕈᔪᓐᓇᕋᑦᑎᒍ ᐊᓯᔾᔨᕆᐊᖅᑕᐅᔪᑦ.
ᐊᐱᖅᑯᑎᔅᓴᖃᕈᔅᓯ ᑭᐅᓇᓱᒍᓐᓇᓂᐊᖅᐳᖓ.
ᐃᒃᓯᕙᐅᑕᖅ: ᖁᔭᓐᓇᒦᒃ, ᒥᔅᑐ ᓴᕕᑲᑖᖅ.
ᑖᒃᑯᐊ ᒪᓕᒐᒃᓴᓂᑦ ᕿᒥᕐᕈᔩᑦ ᐃᒃᓯᕙᐅᑕᖓ ᑭᐅᔾᔪᑎᔅᓴᖃᖅᐲᑦ?
ᑖᒻ ᓴᒻᒧᖅᑐᖅ: ᖁᔭᓐᓇᒦᒃ, ᐃᒃᓯᕙᐅᑖᖅ. (ᑐᓵᔨᑎᒍᑦ) ᐃᒃᓯᕙᐅᑕᕆᔭᐅᓪᓗᖓ ᑲᑎᒪᔨᕋᓛᓂ ᒪᓕᒐᓕᕆᓂᕐᒧᑦ ᒪᑐᐃᕈᑎᓂᒃ ᐅᖃᐅᓯᖃᕈᒪᕗᖓ ᑲᑎᒪᑐᐃᓐᓇᓂᒃᑯᑦ ᐃᓱᒪᔅᓴᖅᓯᐅᕈᑕᐅᓕᖅᑎᓪᓗᒍ ᒪᓕᒐᒃᓴᖅ 28, ᒪᓕᒐᕐᓂ ᐊᓯᔾᔨᒋᐊᕈᑎ ᒪᑯᓄᖓ ᒪᓕᒋᐊᓕᓐᓄᑦ ᐊᔾᔨᒌᑎᑕᐅᔭᕆᐊᓕᓐᓄᓪᓗ.
ᑕᐃᒪ ᒪᓕᒐᓕᐅᖅᑏᑦ ᐃᖅᑲᐅᒪᓂᐊᕐᒪᑕ ᒪᓕᒐᒃᓴᖅ 28 ᑐᒡᓕᐊᓂ ᐅᖃᓕᒫᖅᑕᐅᓚᐅᕐᒪᑦ ᐊᒃᑐᕝᕙ 25, 2016-ᖑᑎᓪᓗᒍ, ᑐᓂᔭᐅᓚᐅᖅᑐᓂᓗ ᒪᓕᒐᓕᕆᓂᕐᒧᑦ ᑲᑎᒪᔨᕋᓛᖏᓐᓄᑦ ᐃᓱᒪᔅᓴᖅᓯᐅᕈᑕᐅᖁᓪᓗᒍ.
ᑲᑎᒪᔨᕋᓛᑦ ᐃᑲᔪᖅᓰᕗᑦ ᐊᑐᕋᓱᑦᑕᖏᓐᓂᒃ ᒪᓕᒐᒃᓴᖅ 28, ᒪᓕᒐᖅ ᐊᓯᔾᔩᔪᑕᐅᓇᓱᖅᑐᖅ ᐱᖁᔭᕐᓂᑦ ᒪᑯᓄᖓ ᒪᓕᒋᐊᓕᓐᓄᑦ ᐊᔾᔨᒌᑎᑕᐅᔪᓂᒃ.
ᒥᓂᔅᑕ ᓵᖓᓐᓃᑎᓪᓗᒍ ᑲᑎᒪᔨᕋᓛᑦ ᓈᓴᐅᑎᖏᑦᑎᒍᑦ ᐃᓱᒪᔅᓴᖅᓯᐅᕈᑕᐅᑎᓪᓗᒍ ᒪᓕᒐᒃᓴᖅ 28, ᑕᓪᓕᒪᓂᒃ ᐱᖁᔨᕗᖔᕈᑎᓂᒃ ᐱᒋᐊᖅᑎᑦᑎᔪᖃᓚᐅᕐᒪᑦ ᐊᓯᔾᔨᒋᐊᕈᑎᒥᒃ ᒪᓕᒐᒃᓴᒧᑦ ᐃᑲᔫᑎᒋᓂᐊᕐᒪᒋᑦ ᓄᓇᕗᒻᒥᐅᓄᑦ ᓈᓚᑉᐸᓪᓕᐊᔪᓄᑦ ᑲᑎᒪᓂᑦᑎᓐᓄᑦ ᐅᓪᓗᒥ. ᑕᐃᒪ ᑖᒃᑯᐊ ᓴᖅᑭᒋᐊᕈᒪᒐᒃᑭᑦ ᐊᓯᔾᔨᕆᐊᖁᑕᐅᖁᔭᐅᔪᒻᒪᕇᑦ ᒪᓕᒐᒃᓴᖅ 28-ᒥ.
ᓈᓴᐅᑎᖓ 7, ᒪᓕᒐᒃᓴᖅ 28, ᐊᓯᔾᔨᕆᐊᖅᑕᐅᓯᒪᕗᖅ ᑕᒪᒃᑯᐊ ᐃᒡᓗᓕᐅᓐᓂᕐᒧᑦ ᐃᖅᑲᓇᐃᔭᖅᑏᑦ ᓄᐊᑦᑎᔪᓐᓇᕐᓂᖏᑦ ᑐᓴᐅᒪᔾᔪᑎᓂᒃ ᖃᐅᔨᓴᕐᓂᒃᑯᑦ ᑕᑯᓇᓐᓂᑯᓘᓐᓃᑦ ᐃᒡᓗᒥᒃ ᐊᑐᖅᑕᐅᔪᓐᓇᖁᓪᓗᒋᑦ ᐱᔾᔪᑎᖃᕐᓗᑎᑦ ᑭᓯᐊᓂ ᐃᖅᑲᓇᐃᔮᖏᓐᓂᒃ ᐱᓕᕆᓗᓂ ᑕᕝᕙᓂ ᐃᒡᓗᓕᕆᓂᕐᒧᑦ ᒪᓕᒐᖏᑕ ᐱᖁᔭᖏᓐᓂᒃ ᐅᕝᕙᓘᓐᓃᑦ ᑎᓪᓕᒋᐊᕈᑎᒃᑯᑦ ᐱᔪᓐᓇᑎᖅᑕᐅᑎᓪᓗᒋᑦ.
ᑕᐃᒪᓐᓇᑲᓴᓪᓗ ᓄᑖᒥᒃ ᓈᓴᐅᒻᒥᒃ ᐃᓚᔭᐅᒻᒥᔪᖅ ᒪᓕᒐᒃᓴᖅ 28, ᑕᒪᒃᑯᐊ ᑕᑯᓇᑦᑎᐅᑉ ᐱᔪᓐᓇᕐᓂᖏᑦ ᓄᐊᑦᑎᔪᓐᓇᓂᕐᒥᒃ ᐅᖃᐅᓯᖃᕈᓐᓇᕐᓂᖏᓪᓗ ᑐᓴᐅᒪᔾᔪᑎᓂᒃ ᖃᐅᔨᓴᕐᓂᕐᒥᒃ ᑕᑯᓇᓐᓂᕐᒥᓘᓐᓃᑦ ᐃᖅᑲᓇᐃᔭᐅᑎᓂᒃ. ᐊᑐᖅᑕᐅᔪᓐᓇᖁᓪᓗᒍ ᐱᔭᕆᐊᖃᖅᑐᓄᑦ ᑭᓯᐊᓂ ᐃᖅᑲᓇᐃᔮᒥᓄᑦ ᐃᖅᑲᓇᐃᔭᖅᑎᓪᓗᒋᑦ ᑖᒃᑯᐊ ᓴᓐᓇᖏᓐᓄᑦ
ᐃᒃᓯᕙᐅᑖᖅ, ᑲᑎᒪᔨᕋᓛᑦ ᓴᖅᑭᑦᑎᓚᐅᕐᒪᑕ ᓄᐊᑦᑎᓂᕐᒧᑦ ᐅᖃᐅᓯᖃᕐᓂᕐᒧᓪᓗ ᑐᓴᐅᒪᔾᔪᑎᓂᒃ ᒫᓐᓇ ᒪᓕᒐᐅᕙᒌᖅᑐᓂᒃ.
ᑲᑎᒪᔨᕋᓛᑦ ᐊᔭᐅᖅᑐᐃᕗᑦ ᒐᕙᒪᒃᑯᖏᑦ ᑕᒪᒃᑯᐊ ᓄᐊᑕᐅᓂᖏᑦ ᐅᖃᐅᓯᐅᖃᑦᑕᕐᓂᖏᓪᓗ ᑐᓴᐅᒪᔾᔪᑏᑦ ᐊᑐᖅᖢᒋᑦ ᐃᒡᓗᓕᐅᓂᕐᒧᑦ ᒪᓕᒐᕋᓛᖏᑦ ᒪᓕᒐᖏᑦ ᐊᒻᒪᓗ ᓴᓐᓇᖏ ᐊᔾᔨᒌᑦᑎᐊ ᐊᑦᑕᓇᖅᑐᒧᓪᓗ ᒪᓕᒐᖏᑦ ᑕᒪᒃᑯᐊ  ᐊᑐᓕᖅᑎᑕᐅᓂᖏᑎᒍᑦ ᑭᓯᐊᓂ ᒪᓕᒐᐃᑦ.
ᐃᒃᓯᕙᐅᑖᖅ, ᑖᒃᑯᐊ ᑕᕝᕙ ᐃᓱᓕᑉᐳᑦ ᒪᑐᐃᖅᓯᔾᔪᑎᒪ.
ᑕᐃᒪ ᐊᑐᓕᖁᔭᕗᑦ ᑲᑎᒪᔨᕋᓛᑦ ᖄᖏᖅᑎᑕᐅᖁᓪᓗᒍ ᒪᓕᒐᒃᓴᖅ 28 ᒪᓕᒐᓕᐅᖅᑎᓕᒫᓄᑦ.
ᑖᒃᑯᓄᖓ ᐅᖃᐅᓯᐅᕋᑖᖅᑐᓄᑦ ᐅᖃᐅᓯᔅᓴᑐᐃᓐᓇᕐᒥᒃ ᒫᓐᓇ ᐱᑕᖃᖅᐸ?
ᐱᑕᖃᓐᖏᑉᐸᑦ ᑖᓐᓇ ᒪᓕᒐᒃᓴᖅ ᑕᑯᓚᐅᖅᓯᐅᒃ ᓈᓴᐅᑎᖃᖅᑐᖑᓇ 28, ᑕᐃᑲᓂ ᓄᐊᑦᑎᕕᔅᓯᓃᑦᑐᖅ ᒪᓕᒐᒃᓴᓄᑦ.
ᖃᖓᑐᐃᓐᓇᖅ ᓂᓪᓕᕐᕕᖃᕈᒪᒍᔅᓯ ᐃᓵᖃᑦᑕᓂᐊᖅᐳᓯ ᓇᓗᓇᐃᑦᑎᐊᕐᓗᓯᓗ.
ᐃᒻᒥᒃᑯᑦ ᐱᓕᕆᐊᕆᓚᐅᕐᓚᕗᑦ. ᐱᒋᐊᕐᓗᖓ.
ᖃᓪᓗᓈᑎᑑᖓᔪᓂᒃ ᐱᓯᒪᒐᒪ, ᖃᓪᓗᓈᑎᑐᑦ ᐅᖃᓕᒫᕐᓂᐊᖅᑐᖓ.
(ᑐᓵᔨᑎᒍᑦ) ᒪᓕᒐᒃᓴᖅ 28, ᑎᑎᕋᖅᑕᐅᑲᓐᓂᖅᓯᒪᓕᖅᑎᓪᓗᒍ ᐊᓯᔾᔨᒋᐊᕈᑕᐅᔪᖅ ᒪᑯᓄᖓ ᐱᖁᔭᓄᑦ ᒪᓕᒐᖏᓐᓄᑦ ᐊᔾᔨᒌᑎᑕᐅᓂᖏᓐᓄᑦ ᐊᑐᐊᒐᕐᓄᑦ. (ᑐᓵᔨᑎᒎᕈᓐᓃᖅᑐᖅ) ᓈᓴᐅᑎᖓ 1.
ᐃᒃᓯᕙᐅᑕᖅ: ᓈᓴᐅᑎᖓ 19.
ᐃᒃᓯᕙᐅᑕᖅ: ᓈᓴᐅᑎᖓ 20.
ᐃᒃᓯᕙᐅᑕᖅ: ᓈᓴᐅᑎᖓ 24.
ᐃᒃᓯᕙᐅᑕᖅ: ᓈᓴᐅᑎᖓ 25.
ᐃᒃᓯᕙᐅᑕᖅ: ᓈᓴᐅᑎᖓ 26.
ᐃᒃᓯᕙᐅᑕᖅ: ᓈᓴᐅᑎᖓ 28.
ᐃᒃᓯᕙᐅᑕᖅ: ᓈᓴᐅᑎᖓ 29.
ᐃᒃᓯᕙᐅᑕᖅ: ᓈᓴᐅᑎᖓ 30.
ᐃᒃᓯᕙᐅᑕᖅ: ᓈᓴᐅᑎᖓ 32.
ᐃᒃᓯᕙᐅᑕᖅ: ᓈᓴᐅᑎᖓ 33.
ᐃᒃᓯᕙᐅᑕᖅ: ᓈᓴᐅᑎᖓ 34.
ᐃᒃᓯᕙᐅᑕᖅ: ᓈᓴᐅᑎᖓ 35.
ᐃᒃᓯᕙᐅᑕᖅ: ᓈᓴᐅᑎᖓ 36.
ᐃᒃᓯᕙᐅᑕᖅ: ᓈᓴᐅᑎᖓ 44.
ᐃᒃᓯᕙᐅᑕᖅ: ᓈᓴᐅᑎᖓ 45.
ᐃᒃᓯᕙᐅᑕᖅ: ᓈᓴᐅᑎᖓ 46.
ᐃᒃᓯᕙᐅᑕᖅ: ᓈᓴᐅᑎᖓ 47.
ᐃᒃᓯᕙᐅᑕᖅ: ᓈᓴᐅᑎᖓ 48.
ᐃᒃᓯᕙᐅᑕᖅ: ᓈᓴᐅᑎᖓ 49.
ᐃᒃᓯᕙᐅᑕᖅ: ᓈᓴᐅᑎᖓ 50.
ᑲᑎᒪᔩᑦ, ᑖᓐᓇ ᐱᖁᔭᒃᓴᖅ 28 ᐃᓗᐃᑦᑑᓪᓗᒍ ᐊᖏᖅᐱᓯᐅᒃ?
ᐊᑐᐊᒐᖅ ᓈᓴᐅᑎᖓ 62(2) ᐊᑐᖅᖢᒍ, ᑲᑎᒪᔩᑦ ᐊᖏᖅᐱᓰ ᑖᓐᓇ ᐱᖁᔭᒃᓴᖅ 28, ᒫᓐᓇᑲᐅᑎᒋ ᐱᖓᔪᐊᓐᓂ ᐅᖃᓕᒫᖅᑕᐅᔪᓐᓇᖁᓕᖅᖢᒍ. ᐊᖏᖅᐱᓯᐅᒃ?
ᐃᒃᓯᕙᐅᑕᖅ: ᖁᔭᓐᓇᒦᖑᔪᓯ.
ᒥᓂᔅᑐ ᓴᕕᑲᑖᖅ, ᑖᔅᓱᒧᖓ ᑭᖑᓪᓕᖅᐹᒥ ᐅᖃᐅᓯᔅᓴᖃᕈᒪᒍᕕᑦ ᐱᕕᖃᖅᑎᑉᐸᒋᑦ.
ᖁᔭᓐᓇᒦᕈᒪᕙᒃᑲ ᐃᖅᑲᓇᐃᔭᖅᑎᓕᒫᒃᑲ ᐅᕙᓃᑦᑐᑦ ᐊᒻᒪᓗ ᑖᒃᑯᐊ ᐊᒃᓱᕈᖅᑐᒻᒪᕆᐅᓚᐅᖅᑐᑦ ᒪᓕᒐᒃᓴᒥᒃ ᐱᔭᕇᕋᓱᒃᑐᑎᑦ ᐊᒻᒪᓗ ᓈᒻᒥᒋᓕᖅᑕᐅᑎᓪᓗᒍ ᒪᓕᒐᓕᐅᖅᑎᓄᑦ ᖄᖏᖅᑎᑕᐅᔪᓐᓇᖅᓯᓪᓗᓂ.
ᒪᓕᒐᓕᐅᖅᑏᓪᓗ ᖁᔭᓐᓇᒦᖅᐸᒃᑲ ᑖᒃᑯᐊ ᐅᖃᓕᒫᕋᕐᓂᑎᐊᓐᖏᒻᒪᑕ.
ᖁᔭᓐᓇᒦᓪᓗ ᓄᓇᕗᑦ ᐊᑦᑕᓇᓐᖏᓂᖅᓴᐅᓕᕐᒪᑦ ᓄᓇᒋᓗᒍ ᐃᖅᑲᓇᐃᔭᕐᕕᒋᓗᒍᓗ.
ᐃᒃᓯᕙᐅᑕᖅ: ᖁᔭᓐᓇᒦᑦᑕᐅᖅ, ᒥᔅᑐ ᓴᕕᑲᑖᖅ.
ᒫᓐᓇ ᑲᔪᓯᕙᓪᓕᐊᓂᐊᕋᑦᑕ. ᐱᖁᔭᒃᓴᖅ 30.
ᒥᓂᔅᑕ ᓴᕕᑲᑖᖅ, ᑖᔅᓱᒧᖓ ᐱᓕᕆᖃᑎᒋᓂᐊᕋᑦᑎᒋᑦ
ᐊᐱᕆᔪᒪᒋᒃᑭᑦ ᑖᒃᑯᓂᖓ ᓱᓕ ᑕᕝᕙᓂ ᐊᐱᖅᓱᖅᑕᐅᕕᒻᒦᖃᑎᖃᕈᒪᒻᒪᖔᖅᐱᑦ ᐅᕝᕙᓘᓐᓃᑦ ᐊᓯᖏᓐᓂᑦ?
ᑖᒃᑯᓂᖓᔅᓴᐃᓐᓇᖅ ᐃᖅᑲᓇᐃᔭᖅᑎᖃᕐᓂᐊᖅᑐᖓ.
ᒪᓕᒐᒃᓴᖅ 30 - ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒍ ᐃᑯᐊᓪᓚᑦᑕᐃᓕᑎᑦᑎᓂᕐᒧᑦ ᒪᓕᒐᖅ - ᑲᑎᒪᔨᕋᓛᓂᑦ ᐃᓱᒪᒃᓴᖅᓯᐅᖅᑕᐅᓂᖓ
ᒫᓐᓇ ᑖᔅᓱᒧᖓ ᐱᖁᔭᒃᓴᒧᑦ 30, ᐱᒋᐊᖅᑎᑎᔾᔪᑎᒥᒃ ᐅᖃᐅᓯᔅᓴᖃᕈᕕᑦ, ᒥᓂᔅᑐ ᓴᕕᑲᑖᖅ, ᒫᓐᓇ ᐱᕕᖃᖅᑎᑉᐸᒋᑦ.
ᐃᒃᓯᕙᐅᑖᖅ, ᐅᑯᐊ ᐊᓯᔾᔨᕆᐊᕈᑏᑦ ᐃᑯᐊᓪᓚᑦᑕᐃᓕᑎᑦᑎᓂᕐᒧᑦ ᒪᓕᒐᖅ ᐋᖅᑭᓯᔾᔪᑕᐅᒻᒪᑦᑕ ᐊᔾᔨᒌᓐᖏᓐᓂᖏᓐᓂᒃ ᒫᓐᓇ ᑖᒃᑯᓄᖓ. ᐃᒃᓯᕙᐅᑖᖅ, ᑖᒃᑯᐊ ᐋᖅᑭᒋᐊᕈᑎᑦ ᐃᑯᐊᓪᓚᑦᑕᐃᓕᑎᑦᑎᓂᕐᒧᑦ ᒪᓕᒐᕐᒧᑦ ᑐᕌᖓᕗᖅ ᐋᖅᑭᒋᐊᖅᑕᐅᖁᓪᓗᒋᑦ ᑐᑭᓕᐊᑦᑎᐊᖏᓐᓂᐅᔪᓂᒃ ᑕᒪᑐᒪᐅᑉ ᐃᑯᐊᓪᓚᑦᑕᐃᓕᑎᑦᑎᓂᕐᒧᑦ ᒪᓕᒐᖅ ᐃᓗᐊᓂ ᐊᒻᒪ ᑕᐃᓐᓇ ᓄᑖᖅ ᐃᒡᓗᓄᑦ ᒪᓕᑦᑕᐅᔭᕆᐊᓕᓐᓄᑦ ᒪᓕᒐᖅ.
ᒪᓕᒐᒃᓴᒥ ᐊᓯᔾᔨᓗᐊᓐᖑᐊᕈᑕᐅᕗᖅ ᑖᒃᑯᓇᓂ ᐱᖃᓯᐅᑎᕗᖅ:
ᑕᐃᔭᐃᓂᖓ ᐃᑭᓐᓂᕐᒧᑦ ᐊᒻᒪ ᐃᑭᑦᑕᐃᓕᑎᑦᑎᓂᕐᒧ ᒪᓕᒐᖅ ᐅᓇᖔᖑᓕᖅᑐᓂ ᐃᑯᒪᒥᒃ ᐊᑦᑕᓇᖅᑕᐃᓕᓂᕐᒧᑦ ᒪᓕᒐᖅ,
ᑕᐃᓐᓇ ᐃᑭᓐᓂᕐᒧᑦ ᐊᒻᒪ ᐃᑭᑦᑕᐃᓕᑎᑦᑎᓂᕐᒧᑦ ᒪᓕᒐᖅ ᐊᕙᓗᐃᓂᖅᓴᐅᖁᓪᓗᒍ ᐃᑯᐊᓪᓚᑦᑕᐃᓕᑎᑦᑎᓂᖅ ᐊᒻᒪ ᐃᑯᒪᒥᒃ ᓴᐳᔾᔨᓂᐅᔪᖅ,
ᓄᓇᓖᑦ ᕼᐋᒻᓚᖏᑦ ᐋᖅᑭᔅᓱᐃᖁᓪᓗᒋᑦᐃᑯᒪᒥᒃ ᓴᐳᔾᔨᓂᕐᒧᑦ ᐸᕐᓇᐅᑎᒥᒃ ᑐᑭᓕᐊᒐᔭᖅᑐᒥᒃ ᓄᓇᕘᓕᒫᒥ ᑕᒪᑐᒧᖓ ᐃᑯᒪᒥᒃ ᓴᐳᔾᔨᓂᕐᒥᒃ,
ᐋᖅᑭᒋᐊᕈᑕᐅᓗᓂ ᐃᑯᒪᒥᒃ ᓴᐳᔾᔨᓂᕐᒧᑦ ᒪᓕᒐᖅ ᐃᓕᓴᕆᔭᐅᓗᑎᒃ ᐃᒡᓗᓄᑦ ᒪᓕᑦᑕᐅᔭᕆᐊᓕᓐᓄᑦ ᒪᓕᒐᐅᑉ ᐃᓗᓕᖏᓐᓂᒃ, ᐊᒻᒪᓗ
ᐃᒡᓗᓂᒃ ᖃᐅᔨᒪᔭᑕᕆᔭᐃᑦ ᑲᑎᒪᔨᕋᓛᑦ ᐱᓕᕆᓂᖓᑦ ᐃᓚᔭᐅᓗᓂ ᐱᖃᓯᐅᔾᔭᐅᓕᕐᓗᑎᒃ ᐃᑯᒪᒥᒃ ᐊᑦᑕᓇᖅᑕᐃᓕᓂᕐᒧᑦ ᒪᓕᒐᕐᒥᒃ.
ᖁᔭᓐᓇᒦᕈᒪᕙᒋᑦ, ᐃᒃᓯᕙᐅᑖᖅ ᑲᑎᒪᔨᐅᖃᑎᒃᑲᓗ, ᐱᕕᖃᖅᑎᑕᐅᒐᒪ ᓇᓗᓇᐃᔨᓂᕐᒥᒃ ᐊᓯᔾᔨᖅᑕᐅᖁᔭᑦᑎᓐᓂᒃ ᑕᕝᕙᓂ ᒪᓕᒐᒃᓴᒥ.
ᑭᐅᔪᒪᑦᑎᐊᕐᓂᐊᖅᑐᖓ ᖃᓄᓕᒫᖅ ᐊᐱᖅᑯᑎᒋᔪᒪᔭᑦᑎᓐᓂᒃ.
ᑖᒃᑯᐊ ᑲᑎᒪᔨᕋᓛᑦ ᒪᓕᒐᔅᓴᒧᑦ ᑕᑯᓇᓐᓂᕐᒧᑦ ᐃᒃᓯᕙᐅᑕᖓᑦ ᑭᐅᔾᔪᑎᒃᓴᖃᖅᐲᑦ?
ᑖᒻ ᓴᒻᒧᖅᑐᖅ: ᖁᔭᓐᓇᒦᒃ, ᐃᒃᓯᕙᐅᑖᖅ. (ᑐᓵᔨᑎᒍᑦ) ᒪᓕᒐᓕᕆᓂᕐᒧᑦ ᑲᑎᒪᔨᕋᓛᓄᑦ ᐃᒃᓯᕙᐅᑕᐅᓪᓗᖓ, ᖁᕕᐊᓱᒃᑐᖓ ᑲᑎᒪᑐᐃᓐᓇᕐᓂᕐᒥ ᒪᑐᐃᖅᓯᔾᔪᑎᓂᒃ ᐅᖃᐅᓯᖃᕈᓐᓇᕋᒪ ᐃᓱᒪᒃᓴᖅᓯᐅᕈᑕᐅᑎᓪᓗᒍ ᒪᓕᒐᒃᓴᖅ 30, ᒪᓕᒐᖅ ᐋᖅᑭᒋᐊᖅᓯᔾᔪᑕᐅᓂᐊᖅᑐᖅ ᐃᑭᑦᑕᐃᓕᑎᑦᑎᓂᕐᒧᑦ ᒪᓕᒐᖅ.
ᒪᓕᒐᓕᐅᖅᑏᑦ ᐃᖅᑲᐅᒪᔪᒃᓴᐅᕗᑦ ᒪᓕᒐᖅ 30 ᑐᒡᓕᐊᓂ ᐅᖃᓕᒫᖅᑕᐅᓚᐅᕐᓂᖓᓂᒃ ᓄᕕᐱᕆ 8, 2016−ᒥ, ᐊᒻᒪ ᒪᓕᒐᓕᕆᓂᕐᒧᑦ ᑲᑎᒪᔨᕋᓛᓄᑦ ᑐᓐᓂᖅᑯᑕᐅᓚᐅᖅᖢᓂ ᐃᓱᒪᒃᓴᖅᓯᐅᕈᑕᐅᓂᐊᕐᒪᑦ.
ᑲᑎᒪᔨᕋᓛᑦ ᐃᑲᔪᖅᓱᐃᔪᑦ ᒪᓕᒐᒃᓴᖅ 30, ᒪᓕᒐᖅ ᐋᖅᑭᒋᐊᖅᓯᔾᔪᑕᐅᓂᐊᖅᑐᖅ ᐃᑭᑦᑕᐃᓕᑎᑦᑎᓂᕐᒧᑦ ᒪᓕᒐᐅᑉ ᑐᑭᐊᓂᒃ.
ᒥᓂᔅᑕ ᒫᓐᓇᕈᓘᓚᐅᖅᑐᖅ ᑲᑎᒪᔨᕋᓛᑦ ᓵᖓᓐᓃᖢᓂ ᒪᓕᒐᒃᓴᖅ 30, ᒪᓕᒐᖅ ᐋᖅᑭᒋᐊᖅᓯᔾᔪᑕᐅᓂᐊᖅᑐᖅ ᐃᑭᑦᑕᐃᓕᑎᑦᑎᓂᕐᒧᑦ ᒪᓕᒐᕐᒥᒃ ᓈᓴᐅᑎᖏᑦᑎᒍᑦ ᕿᒥᕐᕈᓇᒃᑕᐅᑎᓪᓗᒍ, ᐊᒻᒪ ᒪᕐᕉᖕᓂᒃ ᐱᖁᔨᕗᖔᓕᐅᓚᐅᖅᖢᑎᒃ ᒪᓕᒐᒃᓴᖅ ᐋᖅᑭᒋᐊᖅᑕᐅᓂᐊᕐᒪᑦ.
ᐊᑕᐅᓯᖅ ᐋᖅᑭᒋᐊᖅᑕᐅᔪᒪᔪᖅ ᐱᔾᔪᑎᖃᖅᐳᖅ ᑕᖅᑲᒃᑯᐊ ᐊᑐᐃᓐᓇᖃᖅᑎᑕᐅᔪᓐᓇᕐᓗᑎᒃ ᓄᓇᓕᖕᓂ ᐃᑭᑦᑕᐃᓕᑎᑦᑎᓂᕐᒧᑦ ᐸᕐᓇᐅᑏᑦ,  ᑕᐃᒫᑐᐃᓐᓇᖅ ᓴᖅᑭᔮᖅᑎᑕᐅᔪᓐᓇᖅᑐᑎᑐᑦ ᑐᐊᕕᕐᓇᖅᑐᓕᕆᓂᕐᒧᑦ ᒪᓕᒐᖅ, ᐊᒻᒪ ᑕᖅᑲᒃᑯᓄᖓ ᐊᑐᐃᓐᓇᕈᖅᑎᑕᐅᖃᑦᑕᖅᖢᑎᒃ ᓄᓇᓕᖕᓂ ᑐᐊᕕᕐᓇᖅᑐᓕᕆᓂᕐᒧᑦ ᐊᐅᓚᑦᑎᔾᔪᑏᑦ.
ᐊᓯᐊ ᐋᖅᑭᒋᐊᖅᑕᐅᔪᒪᖕᒥᔪᖅ ᑐᑭᓯᓇᖅᓯᑎᒃᑲᓐᓂᕐᓗᒍ ᒪᓕᒐᒃᓴᖅ 30−ᒦᑦᑐᖅ ᐱᔾᔪᑎᓕᒃ ᐃᒡᓗᓕᐅᕐᓂᐅᑉ ᒪᓕᒐᖏᑦᑕ ᒪᓕᒐᖓᑦ.
ᒪᓕᒐᒃᓴᖅ 30, ᒪᓕᒐᖅ ᐋᖅᑭᒋᐊᖅᓯᔾᔪᑕᐅᓂᐊᖅᑐᖅ ᐃᑭᑦᑕᐃᓕᑎᑦᑎᓂᕐᒧᑦ ᒪᓕᒐᖅ, ᓴᖅᑭᑦᑎᕗᖅ ᐊᑕᐅᓯᐅᓐᖏᑦᑐᓂᒃ ᓄᑖᓂᒃ ᐱᔭᒃᓴᖅᑖᕆᔭᐅᔪᓂᒃ ᓄᓇᓕᖕᓄᑦ ᐊᒻᒪ ᖃᑦᑎᕆᔨᒃᑯᑦ ᐊᖓᔪᖅᑳᖓᑦᑕ ᑎᑎᕋᕐᕕᐊ.
ᑲᑎᒪᔨᕋᓛᑦ ᓂᕆᐅᒃᐳᑦ ᓯᕗᓂᒃᓴᒥ ᐊᕐᕌᒍᑕᒫᖅᓯᐅᑎᓂᒃ ᐅᓂᒃᑳᓕᐅᖃᑦᑕᕐᓂᐊᕐᓂᖓ ᖃᑦᑎᕆᔨᒃᑯᑦ ᐊᖓᔪᖅᑳᖓᑦᑕ ᐱᓕᕆᐊᕆᖃᑦᑕᖅᓯᒪᔭᕕᓂᖏᑦ, ᖃᓄᕐᓗ ᑕᒪᒃᑯᐊ ᐱᔭᒃᓴᖅᑖᕆᔭᐅᓯᒪᔪᑦ ᐊᑐᓕᖅᑎᑕᐅᕙᓪᓕᐊᖕᒪᖔᖏᑦ, ᐃᓚᓕᐅᓪᓗᒍ ᓄᓇᓕᖕᓂ ᐃᑭᑦᑕᐃᓕᑎᑦᑎᓂᕐᒧᑦ ᓴᐳᒻᒥᐅᓯᖅᓯᓯᒪᓂᕐᒧᑦ ᐸᕐᓇᐅᑏᑦ.
ᑲᑎᒪᔨᕋᓛᑦ ᐅᔾᔨᕈᓱᖕᒥᖕᒪᑕ ᓈᓴᐅᑖ 23(3)(d) ᑕᕝᕙᓂ ᐃᒡᓗᓕᐅᕐᓂᐅᑦ ᒪᓕᒐᖏᓐᓄᑦ ᒪᓕᒐᖅ ᐱᔪᓐᓇᖅᑎᑦᑎᖕᒪᑦ ᑭᒡᒐᖅᑐᐃᔨᖃᕈᓐᓇᖅᑎᑕᐅᓪᓗᓂ ᖃᑦᑎᕆᔨᒃᑯᑦ ᐊᖏᔪᖅᑳᖓᑦᑕ ᑎᑎᕋᕐᕕᖓ ᐃᒃᓯᕚᖃᑕᐅᒐᔭᖅᑐᒥᒃ ᓄᓇᕗᒻᒥ ᐃᒡᓗᓕᐅᕐᓂᕐᒧᑦ ᐅᖃᐅᔾᔨᒋᐊᖅᑏᑦ ᑲᑎᒪᔨᕋᓛᖏᓐᓂ.
ᑲᑎᒪᔨᕋᓛᖅᐳᑦ ᓂᕆᐅᒃᐳᑦ ᓴᖅᑭᑕᐅᓛᕐᓂᖓᓂᒃ ᓯᕗᓪᓗᖅᐹᖅ ᐊᕐᕌᒍᑕᒫᖅᓯᐅᑦ ᐅᓂᒃᑳᖓᑦ ᖃᓄᐃᓕᐅᕐᓂᕆᓯᒪᔭᖏᓐᓄᑦ ᑖᔅᓱᒪ ᑎᒥᐅᔫᑦ.
ᑕᒪᓐᓇ ᐊᑐᖅᐸᓪᓕᐊᓂᖓ ᓴᓇᔭᐅᕙᓪᓕᐊᓂᖓᑕ ᕼᐋᒻᓚᐃᑦ ᐃᑯᒻᒪᒃᑕᐃᓕᑎᑦᑎᓂᕐᒧᑦ ᐸᕐᓇᐅᑎᖏᑦᑕ ᐱᔪᓐᓇᖅᑎᑕᐅᔪᖅ ᑕᕝᕙᓂ ᒪᓕᒐᒃᓴᖅ 30, ᒪᓕᒐᖅ ᐊᓯᔾᔨᕆᐊᕈᑎ ᐃᑯᐊᓪᓚᒃᑕᐃᓕᑎᑦᑎᓂᕐᒧᑦ ᒪᓕᒐᕐᒥᒃ, ᐊᔾᔨᑲᓴᒋᖕᒪᒍ ᐱᔪᓐᓇᖅᑎᑕᐅᔫᑦ ᐃᓚᖓ 6-ᒥ ᐅᕙᓂ ᑐᐊᕕᕐᓇᖅᑐᓕᕆᓂᕐᒧᑦ ᒪᓕᒐᖅ ᐱᔾᔪᑎᓕᒃ ᓴᓇᔭᐅᓂᖏᓐᓂᒃ ᕼᐋᒻᓚᓂ ᑐᐊᕕᕐᓇᖅᑐᓂᒃ ᐊᐅᓚᑦᑎᓂᕐᒧᑦ ᐱᓕᕆᐊᒃᓴᓂ.
ᑭᓯᐊᓂ ᑖᓐᓇ ᑐᐊᕕᕐᓇᖅᑐᓕᕆᓂᕐᒧᑦ ᒪᓕᒐᖅ ᐱᖖᒍᖅᑎᑕᐅᓚᐅᕋᓗᐊᖅᑎᓪᓗᒍ ᓄᕕᐱᕆ 8, 2007-ᒥ, ᐃᓚᖏᑦ 5-ᒥᑦ 9-ᒧᑦ ᒪᓕᒐᕐᒥ ᐊᑐᓕᖅᑎᑕᐅᓚᐅᖏᒻᒪᑕ ᓱᓕ, ᐅᑭᐅᑦ ᖁᓕᑲᓴᐃᑦ ᒪᓕᒐᖅ ᐊᑐᓕᖅᑎᑕᐅᓚᐅᖅᑎᓪᓗᒍ ᑐᒡᓕᐊᓂ  ᒪᓕᒐᓕᐅᖅᑎᓂᑦ.
ᑕᐃᑲᖖᒐᑦ ᐅᖃᖃᑎᖃᕐᓂᒃᑯᑦ ᒥᓂᔅᑕᒥᒃ, ᑲᑎᒪᔨᕋᓛᑦ ᐅᖃᐅᔾᔭᐅᒋᐊᓚᐅᕐᒪᑕ ᒐᕙᒪᒃᑯᒡᒎᖅ ᐃᓱᒪᔫᒐᓗᐊᑦ ᐱᔭᕇᖅᓯᒪᔪᒪᓪᓗᑎᒃ ᑕᒪᑐᒥᖓ ᑕᖅᑭᑦ 18 ᐊᓂᒍᓚᐅᖅᑎᓐᓇᒋᑦ.
ᑲᑎᒪᔨᕋᓛᑦ ᐅᖃᐅᔾᔭᐅᒋᐊᖅᓯᒪᖕᒥᖕᒪᑕ ᒐᕙᒪᒃᑯᒡᒎᖅ ᑕᒃᑯᓂᖓ ᐱᔪᓐᓇᐅᑕᐅᔪᓂᒃ ᒪᓕᒐᒃᓴᖅ 30-ᒥ ᐱᔾᔪᑎᖃᖅᑐᓂᒃ “ᕼᐋᒻᓚᓂ ᐃᑯᐊᓪᓚᒃᑕᐃᓕᑎᑦᑎᓂᕐᒧᑦ  ᐸᕐᓇᐅᑎᓂᒃ” ᐊᑐᓕᖅᑎᑦᑎᔪᒪᓪᓗᑎᒃ “ᔫᓂ 2018 ᐅᖓᑖᓂᐅᖏᑦᑐᖅ.”
ᑕᐃᒫᖑᖕᒪᓪᓗ, ᕼᐋᒻᓚᐃᑦ ᐱᕕᖃᕋᔭᖅᐳᑦ ᑕᖅᑭᓂᒃ 6-ᓂᒃ ᓴᓇᔪᓐᓇᕐᓗᑎᒃ ᑐᓂᓯᓗᑎᒡᓗ ᐃᑯᐊᓪᓚᒃᑕᐃᓕᑎᑦᑎᓂᕐᒧᑦ ᐸᕐᓇᐅᑎᓂᒃ ᔮᓐᓄᐊᕆ 2019-ᖑᕋᓱᖕᓂᖓᓂ.
ᑲᑎᒪᔨᕋᓛᑦ ᑐᑭᓯᔫᒐᓗᐊᑦ ᐱᓕᕆᕝᕕᐅᑦ ᐱᓕᕆᓂᐊᕐᓂᕋᕐᓂᖏᓐᓂᒃ ᐱᓕᕆᖃᑎᖃᑦᑎᐊᕐᓂᕐᒥᒃ ᓄᓇᕗᒻᒥ ᕼᐋᒻᓚᐃᑦ ᑲᑐᔾᔨᖃᑎᒌᖏᓐᓂᒃ ᐊᒻᒪᓗ ᓄᓇᕗᒻᒥ ᕼᐋᒻᓚᐃᑦ ᑎᑎᕋᖅᑎᖏᑦᑕ ᑲᑐᔾᔨᖃᑎᒌᖏᓐᓂᒃ ᐱᓪᓗᒍ ᕼᐋᒻᓚᐃᑦ ᒪᓕᓕᖅᑎᑕᐅᓂᖏᑦ ᑕᒪᑐᒥᖓ.
ᐃᓚᖓ 1.1 ᑕᕝᕙᓂ ᒫᓐᓇᐅᔪᖅ ᐃᑯᐊᓪᓚᒃᑕᐃᓕᑎᑦᑎᓂᕐᒧᑦ ᒪᓕᒐᕐᒥ ᐱᔭᕆᐊᖃᖅᑎᑦᑎᖕᒪᑦ ᒪᓕᒋᐊᖃᖅᑎᑕᐅᓪᓗᑎᒃ ᓄᓇᕗᑦ ᒐᕙᒪᖏᑦ.
ᑭᓯᐊᓂ, ᖃᓄᑎᒋᒃ ᖃᑦᑎᕆᔨᒃᑯᑦ ᐊᖏᔪᖅᑳᖓᑦᑕ ᑎᑎᕋᕐᕕᖓ ᐱᔪᓐᓇᕐᓂᖃᖅᑎᒋᖕᒪᖔᑦ ᖃᐅᔨᓴᕈᓐᓇᕐᓂᕐᒥᒃ ᐋᖅᑭᒃᓯᔾᔪᑎᖃᕈᓐᓇᕐᓂᕐᒥᒃ ᐊᒻᒪ ᑎᓕᔾᔪᑎᖃᕈᓐᓇᕐᓂᖓ ᐱᓪᓗᒋᑦ ᐃᒡᓗᐃᑦ ᐊᓯᖏᓪᓗ ᓇᑉᐸᖅᑕᐅᓯᒪᔪᑦ ᐊᐅᓚᑕᐅᓪᓗᑎᒃ ᒐᕙᒪᑐᖃᒃᑯᓐᓂᑦ ᓄᓇᕗᑦ ᐃᓗᐊᓂ ᓇᓗᓇᐃᖅᓯᒪᑦᑎᐊᖏᒻᒪᑦ.
ᑲᑎᒪᔨᕋᓛᑦ ᑐᑭᓯᓯᒪᕗᑦ ᐱᔪᓐᓇᕐᕕᖃᕐᓂᐅᑦ ᐱᔭᕆᐊᑐᓂᖏᓐᓂᒃ ᑕᒪᑐᒨᓇ.
ᐃᒃᓯᕙᐅᑖᖅ, ᐃᓱᓕᑉᐳᑦ ᒪᑐᐃᕈᑎᓄᑦ ᐅᖃᐅᓯᒃᑲ.
ᑲᑎᒪᔨᕋᓛᑦ ᐊᖏᖅᑕᐅᖁᔨᕗᑦ ᒪᓕᒐᒃᓴᖅ 30-ᒥᒃ, ᐊᓯᔾᔨᖅᓯᒪᑎᓪᓗᒍ ᑎᑎᕋᖅᑕᐅᒃᑲᓐᓂᖅᓯᒪᓕᖅᑎᓪᓗᒍᓗ, ᒪᓕᒐᓕᐅᖅᑎᓕᒫᓄᑦ. (ᑐᓵᔨᑎᒎᕈᓐᓃᖅᑐᖅ) ᖁᔭᓐᓇᒦᒃ, ᐃᒃᓯᕙᐅᑖᖅ.
ᑖᒃᑯᓄᖓ ᐱᒋᐊᕈᑕᐅᔪᓄᑦ ᐅᖃᐅᓯᔅᓴᑐᐃᓐᓇᕐᓄᑦ ᒫᓐᓇ  ᐱᑕᖃᖅᐸ?
ᐱᑕᖃᓐᖏᑉᐸᑦ, ᑖᓐᓇ ᑕᑯᓚᐅᖅᓯᐅᒃ, ᐱᖁᔭᒃᓴᖅ ᓇᐃᓴᐅᑎᓕᒃ 30. ᑕᕝᕙᓃᑦᑐᖅ ᓄᐊᑦᑎᕕᑦᑎᓐᓃᑦᑐᖅ ᐱᖁᔭᒃᓴᓄᑦ.
ᐃᒻᒥᒃᑰᓕᖓᓂᖏᑦ ᐱᓕᕆᐊᕆᓂᐊᕋᑦᑎᒍ.
ᖃᓪᓗᓇᐅᔭᖓᔪᓂᒃ ᐱᓯᒪᒐᒪ ᖃᓪᓗᓈᑎᑐᑦ ᐅᖃᓕᒫᕐᓂᐊᖅᑐᖓ.
ᓇᓗᓇᐃᑦᑎᐊᖃᑦᑕᕆᑦᑎ ᐊᐱᖅᑯᑎᔅᓴᖃᕈᑦᑎ ᐅᖃᐅᓯᒃᓴᖃᕈᑦᑎᓘᓐᓃᑦ.
ᐱᒋᐊᕐᓗᖓ.
(ᑐᓵᔨᑎᒍᑦ) ᒪᓕᒐᒃᓴᖅ 30, ᓇᕿᑦᑕᖅᑕᐅᒃᑲᓐᓂᕐᓂᖓ, ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒍ ᐃᑯᐊᓪᓚᑦᑕᐃᓕᑎᑦᑎᓂᕐᒧᑦ ᒪᓕᒐᖅ. (ᑐᓵᔨᑎᒎᕈᓐᓃᖅᑐᖅ) ᓇᐃᓴᐅᑎᖓ 1.
ᐃᒃᓯᕙᐅᑕᖅ: ᓇᐃᓴᐅᑎᖓ 3.
ᐊᑕᐅᓯᑐᐊᖅ ᐊᐱᖅᑯᑎᒐ ᑕᕝᕙᓂ ᕼᐋᒻᓚᐃᑦ ᐸᕐᓇᐅᑎᖃᕆᐊᖃᕐᓂᖏᓐᓂᒃ ᐃᑭᑦᑐᖃᖅᑕᐃᓕᓂᕐᒧᑦ.
ᒥᓂᔅᑕᖃ ᐅᖃᕈᓐᓇᖅᐸ ᖃᓄᖅ ᕼᐋᒻᓚᐃᑦ ᖃᐅᔨᒪᑎᒋᒻᒪᖔᑕ ᑕᒪᑐᒪᐅᑉ ᐋᖅᑭᒋᐊᕈᑎᖓᓂᒃ, ᐊᒻᒪᓗ ᖃᓄᖅ ᐅᐸᓗᖓᐃᖅᓯᒪᑎᒋᒻᒪᖔᑕ. ᐃᒻᒪᖃᓗ ᑐᑭᓯᒋᐊᒃᑲᓐᓂᖅᑎᑦᑎᒍᓐᓇᕐᒪᖔᑦᑎᒍ ᓄᓇᓖᑦ ᖃᓄᐃᓕᖓᓕᕐᒪᖔᑕ ᐅᓪᓗᒥ ᐃᑭᑦᑐᖃᖅᑕᐃᓕᓂᕐᒧᑦ ᐸᕐᓇᐅᑎᓕᕆᓂᑎᒍᑦ, ᐸᕐᓇᐅᑎᑕᖃᖅᐸᑕᐃᓛᒃ ᑕᐃᒪᐃᑦᑐᒥᒃ.
ᕼᐋᒻᓚᐃᑦ ᑐᓴᖅᑎᑕᐅᓚᐅᖅᑐᑦ ᒪᕐᕈᑎᖅᑐᒍ ᓈᒻᒧᑦ ᑲᑎᒪᓂᖏᑎᒍᑦ.
ᐃᑭᑦᑐᖃᖅᑕᐃᓕᓂᕐᒧᑦ ᐸᕐᓇᐅᑎᒃ ᑕᑕᑎᕆᐊᓕᑐᐃᓐᓇᐅᓂᐊᖅᐳᖅ ᕼᐋᒻᓚᒃᑯᓐᓄᑦ ᒪᑯᓄᖓ ᐱᖁᑎᒋᔭᕇᖅᑕᒥᓐᓂᒃ ᐋᖅᑭᒋᐊᕐᔫᒥᓗᒍᓗ ᓄᓇᖁᑎᖓᓄᑦ.
ᐃᑲᔪᕐᓂᐊᖅᐸᕗᑦ  ᑕᒪᑐᒨᓇ.
ᐅᑎᕐᓗᑕ ᐱᖁᔭᒃᓴᖅ ᓇᐃᓴᐅᑎᓕᒃ 30.
ᓄᖅᑲᕐᕕᒋᖅᑲᐅᔭᑦᑎᓐᓄᑦ ᑲᔪᓯᓂᐊᖅᑐᖓ.
ᓇᐃᓴᐅᑎᓕᒃ 5.
ᐃᒃᓯᕙᐅᑕᖅ: ᓇᐃᓴᐅᑎᓕᒃ 6.
ᐃᒃᓯᕙᐅᑕᖅ: ᓇᐃᓴᐅᑎᓕᒃ 7.
ᐅᓇ ᐃᑲᔪᖅᑕᕐᓂᐊᖅᑐᖅ ᐃᑯᐊᓪᓚᑦᑐᓕᓂᕐᔪᐊᕐᒥ ᖃᐅᔨᓴᖅᑎᐅᔪᒥᒃ ᓄᓇᓕᓐᓃᑦᑐᖅ, ᓄᓇᓕᓐᓂ ᐅᕙᓂ ᑎᑎᕋᖅᓯᒪᒻᒪᑦ, “ᓄᓇᓕᒻᒥᐅᑕᖅ ᐃᑲᔪᖅᑕᕐᓂᐊᖅᑐᖅ ᐃᑯᐊᓪᓚᑦᑐᓕᕆᔨᕐᔪᐊᕐᒥᒃ ᖃᐅᔨᓴᖅᑎᐅᔪᒥᒃ.”
ᑭᓇᓪᓚᕆᐅᓂᐊᖅᐸ ᓄᓇᓖᑦ ᐊᒥᓲᒻᒪᑕ, ᓄᓇᓖᑦ ᐃᓗᐊᓂ ᓇᓗᓇᐃᑦᑕᕐᓗᒍ ᐅᖃᐅᓯᕆᔫᓪᓗᐊᖅᐸᒍ?
ᑐᑭᓯᐊᑦᑎᐊᓐᖏᓇᒃᑯ ᐊᐱᖅᑯᑎᒋᔭᖓ, ᐅᖃᒃᑲᓐᓂᕈᓐᓇᕈᓂᐅᒃ ᐊᔪᕐᓇᖏᑉᐸᑦ.
ᒥᔅᑐ ᒥᑭᓐᖑᐊᕐᓗ, ᑐᑭᓯᓇᖅᑎᑦᑎᐊᕈᓐᓇᖅᐱᐅᒃ?
ᐅᖃᐅᓯᖃᖅᑐᖓ ᓄᓇᓕᓐᓂ ᐃᑲᔪᖅᑎᐅᒐᔭᖅᑐᒥᒃ.
ᑖᓐᓇ ᑭᓇᐅᒐᔭᖅᐸ, ᓄᓇᓖᑦ 25-ᖑᒻᒪᑕ ᓄᓇᕘᒥ?
ᓇᓗᓇᐃᕈᓐᓇᖅᐸᐅᒃ ᑭᓇᐅᒻᒪᖔᖅ ᑕᐃᓐᓇ ᓄᓇᓕᓐᓂ ᐃᑲᔪᖅᑎ ᐊᒻᒪ ᑭᓱᓂᒃ ᐱᔭᒃᓴᖃᕋᔭᕐᒪᖔᖅ ᓴᓐᖏᓂᖃᕐᓗᓂᓗ ᐊᒻᒪᓗ ᖃᓄᑎᒋ  ᑖᒃᑯᓂᖓ ᐱᓯᒪᒐᔭᕐᒪᖔᖅ.
ᒥᓂᔅᑐ ᓴᕕᑲᑖᖅ, ᑐᑭᓯᕖᑦ?
ᑲᑎᒪᔨ ᖁᔭᒋᕙᕋ ᓱᖅᑯᐃᓇᖅᑎᑦᑎᒋᐊᕐᒪᑦ.
ᑕᒪᓐᓇᓕ ᐊᑐᕋᔪᓗᐊᔾᔮᖏᑦᑐᖅ. ᐊᔾᔨᐅᖏᑦᑐᖅᑕᖃᓕᕈᓂ ᑭᓯᐊᓂᒋᐊᖃᕋᔭᖅᑐᖅ, ᖃᑦᑎᕆᔨᒃᑯᑦ ᐊᖓᔪᖅᑳᒻᒪᕆᖓᑦ ᐃᑲᔪᖅᑕᐅᔪᒪᒍᓐᓇᕋᔭᖅᑐᖅ ᖃᐅᔨᓴᐃᓂᖃᖅᑎᓪᓗᒍ ᐊᓯᖏᓐᓂᓘᓐᓃᑦ. ᒫᓐᓇᑲᐅᑎᒋᒧᓪᓕ ᑕᐃᑲᓃᖅᑐᖃᓐᖏᑉᐸᑦ ᐊᒻᒪᓗ ᐱᔾᔪᑎᖃᑐᐃᓐᓇᖅᐸᑦ ᐱᓕᕆᐊᕆᔭᒥᓄᑦ ᑕᐃᑲᓂ ᓄᓇᓕᓐᓂ.
ᑖᓐᓇ ᓄᓇᓕᓐᓂ ᐃᑲᔪᖅᑎᐅᒐᔭᖅᑐᖅ ᓇᓗᓇᐃᖅᑕᐃᑦ ᑎᑎᖅᑲᒥ, ᑭᓇᐅᒐᔭᖅᐸ?
ᖃᓄᐃᑦᑐᒥᒃ ᐃᖅᑲᓇᐃᔮᖃᕋᔭᖅᐸ, ᑭᓇᐅᒐᔭᖅᐸ, ᒪᓕᒐᕋᓛᓕᕆᔨ, ᐋᖅᑭᐅᒪᑎᑦᑎᔨ ᕼᐋᒻᓚᓕᕆᔨᒃᑯᓐᓂᒃ?
ᓇᓗᓇᐃᕈᓐᓇᖅᐸᐅᒃ ᑭᓇᐅᒐᔭᕐᒪᖔᖅ ᐃᑲᔪᖅᑎᐅᒐᔭᖅᑐᖅ ᓄᓇᓕᓐᓂ ᐊᑐᓂ?
ᖃᑦᑎᕆᔨᒃᑯᑦ ᐊᖓᔪᖅᑳᖓᑦ ᐃᑲᔪᖅᑎᖃᕋᔭᖅᐳᖅ ᑭᓇᑐᐃᓐᓇᖅ ᐃᑲᔪᕈᓐᓇᕋᓱᒋᔭᓂ.
ᒪᓕᒐᕋᓛᓕᕆᔨᐅᑐᐃᓐᓇᕆᐊᓕᒃ.
ᓄᓇᓕᓐᓂ ᖃᑦᑎᕆᔨᒃᑯᑦ ᐊᖏᔪᖅᑳᖑᑐᐃᓐᓇᕆᐊᓕᒃ.
ᑭᓇᑐᐃᓐᓇᐅᒍᓐᓇᖅᑐᖅ ᖃᑦᑎᕆᔨᒃᑯᓐᓂ.
ᑭᓇᑐᐃᓐᓇᐅᒐᔭᖅᐳᖅ ᖃᑦᑎᕆᔨᒃᑯᑦ ᐊᖓᔪᖅᑳᒻᒪᕆᖓᑕ ᐃᑲᔪᖅᑎᑦᑎᐊᕙᐅᓇᓱᒋᒐᔭᖅᑕᖓᓂᒃ.
ᑕᕝᕙᓂ ᐱᖁᔭᒃᓴᒥ ᓇᐃᓴᐅᑎᓕᒃ 30. ᓄᖅᑲᕐᕕᒋᖅᑲᐅᔭᑦᑎᓐᓂᒃ ᑲᔪᓯᒋᐊᕐᓂᐊᖅᑐᖓ.
ᓇᐃᓴᐅᑎᖓ 7.
ᐃᒃᓯᕙᐅᑕᖅ: ᓇᐃᓴᐅᑎᖓ 8.
ᐃᒃᓯᕙᐅᑕᖅ: ᓇᐃᓴᐅᑎᖓ 9.
ᐃᒃᓯᕙᐅᑕᖅ: ᓇᐃᓴᐅᑎᖓ 10.
ᐃᒃᓯᕙᐅᑕᖅ: ᓇᐃᓴᐅᑎᖓ 11.
ᐃᒃᓯᕙᐅᑕᖅ: ᓇᐃᓴᐅᑎᖓ 12.
ᐃᒃᓯᕙᐅᑕᖅ: ᓇᐃᓴᐅᑎᖓ 13.
ᐃᒃᓯᕙᐅᑕᖅ: ᓇᐃᓴᐅᑎᖓ 14.
ᐃᒃᓯᕙᐅᑕᖅ: ᓇᐃᓴᐅᑎᖓ 15.
ᐃᒃᓯᕙᐅᑕᖅ: ᑲᑎᒪᔩᑦ ᑖᓐᓇ ᐱᖁᔭᒃᓴᖅ ᓇᐃᓴᐅᑎᓕᒃ 30, ᐃᓗᐃᑦᑑᓪᓗᒍ ᐊᖏᖅᐱᓯᐅᒃ?
ᐊᑐᐊᒐᖅ ᓇᐃᓴᐅᑎᓕᒃ 62(2) ᑐᓐᖓᕕᒋᓪᓗᒍ, ᐊᖏᖅᐱᓰ ᑖᓐᓇ ᐱᖁᔭᒃᓴᖅ ᓇᐃᓴᐅᑎᓕᒃ 30 ᒫᓐᓇᑲᐅᑎᒋ ᐱᖓᔪᐊᓐᓂᒃ ᐅᖃᓕᒫᖅᑕᐅᔪᓐᓇᕐᓇᕋᓕᖅᑭᓯᐅᒃ? ᐊᖏᖅᐱᓰ?
ᒥᓂᔅᑐ ᓴᕕᑲᑖᖅ, ᑖᔅᓱᒧᖓ ᐱᔭᕇᕈᑎᒥᒃ ᐅᖃᐅᓯᔅᓴᖃᕈᕕᑦ, ᐱᕕᖃᖅᑎᑉᐸᒋᑦ.
ᖁᔭᓐᓇᒦᒃᑲᓐᓂᕈᒪᕙᒃᑯ ᐃᖅᑲᓇᐃᔭᖅᑎᓕᒫᒃᑲ ᐱᓕᕆᓚᐅᕐᓂᖏᓐᓄᑦ ᑖᔅᓱᒥᖓ ᒪᓕᒐᒃᓴᒥᒃ. ᑲᑎᒪᔨᓕᒫᑦ, ᐊᒻᒪᐃᓛᒃ, ᐃᓗᓕᓕᒫᖏᓐᓂᒃ ᐅᖃᓕᒫᖅᑐᒥᓂᐅᒐᔅᓯ ᖁᔭᓐᓇᒦᒃ.
ᐃᒪᐃᒍᓐᓇᖅᓯᔪᒍᑦ, ᐅᖃᖅᑲᐅᒐᒪᐃᓛᒃ, ᐱᐅᓂᖅᓴᒥᒃ ᐊᑦᑕᓇᓐᖏᓂᖅᓴᒥᓪᓗ ᐃᓅᓯᖃᕈᓐᓇᖅᓯᕗᒍᑦ ᐃᖅᑲᓇᐃᔭᕐᕕᖃᕐᓗᑕᓗ ᓄᓇᕗᒻᒥ.
ᑲᔪᓯᕙᓪᓂᐊᓂᐊᕋᑦᑕ.
ᐃᖅᓱᖅᑏ, ᐅᑯᐊ ᐃᖅᑲᓇᐃᔭᖅᑎᖏᑦ ᑕᕝᕙᓐᖓᑦ ᑲᑎᒪᕕᐅᑉ ᐃᓗᐊᓂ ᐊᓂᑎᑲᐃᓐᓇᕈᕕᒋᑦ.
ᑲᔪᓯᓂᐊᕋᑦᑕ ᑖᔅᓱᒧᖓ ᐱᖁᔭᒃᓴᒧᑦ ᓇᐃᓴᐅᑎᓕᒃ 38. ᐱᕙᓪᓕᐊᔪᓕᕆᔨᒃᑯᑦ ᐃᖏᕐᕋᔪᓕᕆᔨᒃᑯᑦ ᒥᓂᔅᑐᖓᑦ ᑖᔅᓱᒥᖓ ᐱᓕᕆᖃᑎᒋᓂᐊᖅᑕᕗᑦ.
ᐊᑐᐃᓐᓇᕈᖅᐸᒌᕈᓐᓇᕈᔅᓯᐅᒃ ᐱᖁᔭᔅᓴᖅ ᓇᐃᓴᐅᑎᓕᒃ 38.
ᒥᓂᔅᑐ ᐃᐊᓪ-ᑲᓇᔪᖅ, ᑐᓐᖓᓱᒋᑦ.
ᐊᐱᕆᖅᑳᓚᐅᕐᓚᒋᑦ ᑕᕝᕙᓂ ᐊᐱᖅᓱᖅᑕᐅᕕᒻᒦᖃᑎᖃᕈᒪᒻᒪᖔᖅᐱᑦ.
ᒪᓕᒐᒃᓴᖅ 38 - ᓄᓇᕗᒻᒥ ᓇᒻᒥᓂᖃᖅᑐᓂᒃ ᐃᑲᔫᑎᒥᒃ ᐊᑐᓕᖅᑎᑦᑎᓂᕐᒧᑦ ᒪᓕᒐᖅ - ᑲᑎᒪᔨᕋᓛᓂᑦ ᐃᓱᒪᒃᓴᖅᓯᐅᖅᑕᐅᓂᖓ
ᐊᖓᔪᖅᑳᖅ ᒫᓂᑲ ᐃᐊᓪ-ᑲᓇᔪᖅ: ᐄ, ᐃᑦᓯᕙᐅᑖᖅ, ᖁᔭᓐᓇᒦᒃ.
ᒥᓂᔅᑐ ᐃᐊᓪ-ᑲᓇᔪᖅ, ᑕᕝᕙᓂ ᐊᐱᖅᓱᖅᑕᐅᕕᒻᒦᖃᑎᖃᕈᒪᒻᒪᑦ ᐃᖅᑲᓇᐃᔭᖅᑎᒥᓂᒃ.
ᒥᓂᔅᑐ ᐃᐊᓪ-ᑲᓇᔪᖅ, ᓇᓗᓇᐃᖅᓯᒪᓂᐊᕐᒪᑦ ᑖᒃᑯᐊ ᑭᒃᑰᒻᒪᖔᑎᒃ ᐅᖃᐅᑎᓚᐅᖅᑎᒍᑦ ᑕᕝᕙᓂ ᐊᐱᖅᓱᖅᑕᐅᕕᒻᒦᖃᑎᒋᔮᒃᑭᒃ.
ᑕᓕᖅᐱᓐᓃᖅᑐᖅ ᐊᖓᔪᖅᑳᕆᔭᐅᔪᖅ ᓄᓇᕗᒻᒥ ᓇᒻᒥᓂᖃᖅᑐᓄᑦ ᐃᑲᔫᑎᒧᑦ ᑎᑎᕋᕐᕕᒻᒥᒃ, ᓴᐅᒥᓐᓃᑦᑐᓂ ᒪᓕᒐᓕᕆᔨ ᑖᒪᔅ ᐃᐅᓪᕗᐊᔅ. ᖁᔭᓐᓇᒦᒃ.
ᒥᔅᑐ ᐃᐊᓪᕗᐊᔅ, ᐃᐊᓪᕗᐊ? ᐃᐊᓪᕗᐊᔅ. ᑐᓐᖓᓱᒋᑦ.
ᒥᓂᔅᑐ ᐃᐊᓪ-ᑲᓇᔪᖅ, ᑭᓇᐅᕙᒎᖅ ᑖᓐ ᐊᖓᔪᖅᑳᖑᕗᖅ ᓄᓇᕗᒻᒥ ᓇᒻᒥᓂᖃᖅᑐᓄᑦ ᐃᑲᔫᑎᓕᕆᔨᒃᑯᓐᓄᑦ?
ᐊᑎᖓ ᑕᐃᖃᑖᓐᖏᓐᓇᕕᐅᒃ.
ᒪᒥᐊᓇᖅ, ᑕᐃᓯᕇᖃᑖᕋᒃᑯ ᐅᕌᓐ ᑑᐊ.
ᒥᔅᑐ ᑑᐊ, ᑐᓐᖓᓱᒋᑦ ᑲᑎᒪᕕᐅᑉ ᐃᓗᐊᓄᑦ, ᑐᓐᖓᓱᒋᑦᑎᒃ.
ᒫᓐᓇ ᑲᔪᓯᔪᓐᓇᕋᑦᑕ ᑖᔅᓱᒥᖓ ᐱᓕᕆᐊᖃᖅᐸᓪᓕᐊᓂᐊᖅᑎᓪᓗᑕ ᐱᖁᔭᒃᓴᖅ ᓇᐃᓴᐅᑎᓕᒃ 38.
ᒥᓂᔅᑐ ᐃᐊᓪ-ᑲᓇᔪᖅ,  ᐱᒋᐊᕈᑎᓂᒃ ᐅᓂᒃᑳᒐᔅᓴᖃᕈᕕᑦ ᐱᕕᖃᖅᑎᑦᑐᒪᕙᒋᑦ.
ᑕᕝᕙᓂ ᕕᑉᐳᕆᐅᕆ 21, 2017 ᐱᖁᔭᖅ38, ᓄᓇᕗᒻᒥ ᓇᒻᒥᓂᖃᖅᑐᓄᑦ ᐃᑲᔫᑎ ᑲᔪᓯᒋᕐᓂᖓ ᐱᖁᔭᖅ, ᓯᕗᓪᓕᖅᐹᒥᒃ ᐅᖃᓕᒫᑕᐅᓂᖃᓚᐅᖅᓯᒪᒻᒪᑦ. ᖁᕕᐊᑦᑎᐊᖅᐳᖓ ᑖᓐᓇ ᕿᒥᕐᕈᓇᒃᑕᐅᒍᓐᓇᓚᐅᕐᒪᑦ ᑲᑎᒪᔨᕋᓛᓄᑦ ᒪᓕᒐᓕᕆᓂᕐᒧᑦ ᒫᑦᓯ 9, 2017-ᖑᑎᓪᓗᒍ.
(ᑐᓵᔨᑎᒍᑦ) ᑖᓐᓇ ᒪᓕᒐᒃᓴᖅ ᐃᑲᔪᖅᑐᐃᔾᔪᑎᖃᖅᐳᖅ ᓄᑖᒥᒃ ᓄᓇᕗᒻᒥ ᓇᒻᒥᓂᖃᖅᑐᓄᑦ ᐃᑲᔫᑎᒧᑦ ᐊᑐᐊᒐᕐᒥᒃ ᒪᓕᒐᑎᒍᑦ ᐱᔪᓐᓇᑎᑦᑎᓂᒃᑯᑦ ᐃᓗᓕᓪᓗᐊᑕᖏᓐᓂ, ᐊᑐᐊᒐᓕᐅᕈᓐᓇᓂᕐᒧᑦ ᑕᒪᓐᓇ ᓇᒻᒥᓂᖃᖅᑐᓄᑦ ᐃᑲᔫᑎᒧᑦ ᐊᑐᐊᒐᖅ ᒪᓕᑦᑕᐅᒋᐊᖃᓕᕐᓗᓂ ᐊᒻᒪᓗ ᓱᖅᑯᐃᓇᖅᓯᒋᐊᖅᑕᐅᓪᓗᑎᒃ ᒪᐅᓇ ᐊᐳᕈᑎᖃᖅᑐᓂᒃ ᐊᓯᖏᓐᓂᒃ ᓄᓇᕗᑦ ᒐᕙᒪᒃᑯᑦ ᒪᓕᒐᖁᑎᖏᓐᓂᒃ.
ᑖᓐᓇᓗ ᒪᓕᒐᒃᓴᖅ ᐃᓕᓴᖅᓯᕗᖅ ᐱᔪᓐᓇᑎᑦᑎᓪᓗᓂᓗ ᑎᒥᓐᖑᖅᑎᑕᐅᔪᓄᑦ ᑕᕝᕘᓇ ᐊᑐᐊᒐᖅᑎᒍᑦ, ᑕᐃᒃᑯᐊ ᐋᖅᑮᔩᑦ ᐊᒻᒪ ᕿᒥᕐᕈᓇᒃᑏᒃ ᑲᑎᒪᔨᕋᓛᑦ.
ᑲᑎᒪᔨᐅᖃᑎᒃᑲ ᖃᐅᓯᒪᔪᒃᓴᐅᕗᑦ, ᐃᓱᒫᓘᑎᑕᖃᖃᑦᑕᖅᓯᒪᒻᒪᑦ ᑕᒪᒃᑯᐊ ᓇᒻᒥᓂᖃᖅᑐᓄᑦ ᐃᑲᔫᑎᒧᑦ ᐋᖅᑮᔩᑦ ᐊᑐᓕᖁᔭᖏᑕ ᒪᓕᑦᑕᐅᔭᕆᐊᖃᕈᓐᓇᕐᓂᖏᓐᓂᒃ ᑖᒃᓱᒪᐅᑉ ᓄᑖᒥ ᓇᒻᒥᓂᖃᖅᑐᓄᑦ ᐃᑲᔫᑎᒧᑦ ᐊᑐᐊᒐᖓᑕ ᐊᑖᓂ.
ᑕᒪᓐᓇᓗ ᒪᓕᒐᒃᓴᖅ ᐱᔪᓐᓇᐅᑎᑖᖅᑎᑦᑎᕗᖅ ᓇᒻᒥᓂᖃᖅᑐᓄᑦ ᐃᑲᔫᑎᒧᒃ ᐋᖅᑮᔨᓂᒃ,
ᒪᓕᖁᔨᒃᑲᓐᓂᖅᑎᑦᑎᒍᑕᐅᓂᐊᖅᑐᓂᒃ ᑕᒪᒃᑯᓄᖓ ᒐᕙᒪᒃᑯᓐᓄᑦ ᑳᓐᑐᕌᒃᑎᑦᑎᔨᐅᔪᓄᑦ. ᑕᒪᓐᓇ ᒪᓕᒐᒃᓴᖅ ᐱᔭᕆᐊᖃᓪᓚᕆᑉᐳᖅ ᓲᖃᐃᒻᒪ ᓇᓗᓇᐃᖅᓯᓯᒪᒐᑦᑕ ᓄᑖᒥ ᓇᒻᒥᓂᖃᖅᑐᓄᑦ ᐃᑲᔫᑎᒧᑦ ᐊᑐᐊᒐᖅ ᓄᑖᖅ ᐃᓗᓕᖃᕐᒪᑦ ᐃᑲᔪᖅᑐᖅᑕᐅᔭᕆᐊᓕᓐᓂᒃ ᒪᓕᒐᑎᒍᑦ, ᐊᑐᐊᒐᓕᐅᕐᓂᑐᐃᓐᓇᐅᖏᑦᑐᒃᑯᑦ ᐅᕝᕙᓘᓐᓃᑦ ᐊᓯᔾᔩᓂᑐᐃᓐᓇᕐᓂᒃᑯᑦ ᒪᓕᒐᓕᐅᖑᓯᒪᔪᓂ ᑮᓇᐅᔭᓕᕆᓂᕐᒧᑦ ᒪᓕᒐᐅᑉ ᐊᑖᒍᑦ.
ᒪᑯᐊᓗ ᐊᖑᒻᒪᑎᔭᕆᐊᖃᖅᑕᕗᑦ ᓄᓇᕗᒻᒥ ᓄᓇᑖᕐᓂᕐᒧᑦ ᐊᖏᕈᑎᐅᑉ ᐊᑖᒍᑦ, ᓇᒻᒥᓂᖃᖅᑐᓄᑦ ᐃᑲᔫᑎᒧᑦ ᐊᑐᐊᒐᖅ ᓄᑖᖅ ᐋᖅᑭᓱᖅᑕᐅᓚᐅᖅᐳᖅ ᑲᑐᔾᔨᖃᑎᒋᓪᓗᒋᑦ ᓄᓇᕗᑦ ᑐᓐᖓᕕᒃᑯᑦ.
ᑕᒪᑐᒨᓇ ᑲᑐᔾᔨᓂᒃᑯᑦ ᐱᓕᕆᔪᓐᓇᓚᐅᖅᐳᑦ ᐃᓱᒫᓘᑕᐅᓗᐊᓐᖑᐊᖅᑐᓂᒃ ᐃᑲᔫᑎᒧᑦ ᐊᑐᐊᒐᕐᒧᑦ ᐊᒻᒪ ᐃᑲᔫᑎᒋᓇᓱᒃᑕᖏᓐᓄᑦ.
ᐅᖃᖃᑎᖃᖅᓯᒪᒻᒥᔪᒍᑦᑕᐅᖅ ᓄᓇᕗᑦ ᑐᓐᖓᕕᒃᑯᓐᓂᒃ ᑕᒪᑐᒪᐅᑉ ᒪᓕᒐᒃᓴᓕᐅᕐᓂᑎᒍᑦ ᑕᒪᓐᓇ ᐱᓇᒃᑕᕗᑦ ᑐᑭᓯᐊᔭᐅᑦᑎᐊᖁᓪᓗᒍ.
ᒪᓕᒐᒃᓴᖅ ᑖᓐᓇ ᑕᑯᑎᑦᑎᕗᖅ ᓄᓇᕗᒻᒥᐅᓄᑦ ᓇᒻᒥᓂᖃᖅᑎᐅᔪᓄᓪᓗ ᒐᕙᒪᑦᑕ ᐱᔪᒪᓪᓚᕆᓐᓂᖓᓂᒃ ᐊᑐᓕᖅᑎᑦᑎᓂᕐᒥᒃ ᐅᖃᓕᒫᕐᕕᒃ 24-ᒥ ᓄᓇᑖᕈᑎᐅᑉ ᐊᖏᕈᑎᖓᓂ ᑕᐃᒫᑦᑎᐊᖅ ᐊᑕᖏᖅᑐᒥᓪᓗ ᑲᔪᓯᑎᑕᐅᖁᓪᓗᒍ ᓇᒻᒥᓂᖃᖅᑐᓄᑦ ᐃᑲᔫᑎᒧᑦ ᐊᑐᐊᒐᖅ ᓄᑖᖅ.
ᓇᓗᓇᐃᖅᑕᐅᑦᑎᐊᖁᔨᕗᒍᑦ ᓄᓇᕗᒻᒥ ᓇᒻᒥᓂᖃᖅᑐᓄᑦ ᐃᑲᔪᑎᒧᑦ ᐊᑐᓕᖅᑎᑦᑎᓂᕐᒧᑦ ᐊᑐᐊᒐᖅ ᓴᖅᑭᑎᑦᑎᖏᒻᒪᑦ ᓄᑖᒥ ᓇᒻᒥᓂᖃᖅᑐᓄᑦ ᐃᑲᔫᑎᒧᑦ ᐊᑐᐊᒐᕐᒦᑦᑕᕇᓐᖏᑦᑐᓂᒃ.
ᑲᑎᒪᔩᑦ ᐃᖅᑲᐅᒪᔪᒃᓴᐅᕗᑦ, ᓄᑖᖅ ᓇᒻᒥᓂᖃᖅᑐᓄᑦ ᐃᑲᔫᑎᒧᑦ ᐊᑐᐊᒐᖅ ᐊᑐᓕᖅᑕᐅᕕᒃᓴᖃᕐᒪᑦ ᐄᐳᕈ 1, 2017-ᖑᓕᖅᐸᑦ.
ᓂᕆᐅᑉᐳᒍᑦ ᒪᓕᒐᒃᓴᖅ 38 ᑲᔪᓯᑎᑕᐅᓐᓇᓂᐊᖅᑐᖅ ᑕᐃᓐᓇ ᓄᑖᖅ ᓇᒻᒥᓂᖃᖅᑐᓄᑦ ᐃᑲᔫᑎᒧᑦ ᐊᑐᐊᒐᖅ ᐊᑐᓕᖅᑎᑕᐅᓚᐅᓐᖏᓐᓂᖓᓂ ᑖᔅᓱᓚᐅᑉ ᐊᑐᐊᒐᐅᑉ ᐃᓗᓕᖏᑦ ᒪᓕᒐᑎᒍᑦ ᐱᔪᓐᓇᕐᓂᖅᑕᖃᖁᓪᓗᒋᑦ.
ᖃᐃᖁᓯᒪᕙᒃᑲ ᐱᓕᕆᕕᓐᓃᖔᖅᑐᑦ ᐊᒻᒪᓗ ᒪᓕᒐᓕᕆᔨᒃᑯᓐᓃᖔᖅᑐᑦ ᐃᑲᔪᖅᑎᒋᓂᐊᕐᓗᒋᑦ ᐅᓪᓗᒥ.
ᓂᕆᐅᑦᑎᐊᖅᐳᖓ ᑲᑎᒪᔩᑦ ᐊᐱᖅᑯᑎᒋᓂᐊᖅᑕᖏᓐᓄᑦ ᐅᖃᐅᓯᒃᓴᖏᓐᓄᓪᓗ  ᐱᔾᔪᑎᒋᓗᒍ ᒪᓕᒐᒃᓴᖅ 38, ᓄᓇᕗᒻᒥ ᓇᒻᒥᓂᖃᖅᑐᓄᑦ ᐃᑲᔫᑎᒧᑦ ᐊᑐᓕᖅᑎᑦᑎᓂᕐᒧᑦ ᒪᓕᒐᖅ.
ᑖᒃᑯᐊ ᐱᖁᔭᒃᓴᓄᑦ ᑲᑎᒪᔨᕋᓛᑦ ᐃᒃᓯᕙᐅᑕᖓ ᑭᐅᔾᔪᑎᔅᓴᖃᖅᐱᑦ?
ᑖᒻ ᓴᒻᒧᖅᑐᖅ: ᖁᔭᓐᓇᒦᒃ, ᐃᒃᓯᕙᐅᑖᖅ.  (ᑐᓵᔨᑎᒍᑦ) ᐃᒃᓯᕙᐅᑕᐅᔭᕆᔭᐅᓪᓗᖓ ᑲᑎᒪᔨᕋᓛᖏᓐᓄᑦ ᒪᓕᒐᒃᓴᓕᕆᓂᕐᒧᑦ ᖁᕕᐊᓱᑦᑐᖓ ᒪᑐᐃᕈᑎᓂᒃ ᓇᐃᑦᑑᒐᓗᐊᓂᒃ ᑲᑎᒪᑐᐃᓐᓇᑎᓪᓗᑕ ᑲᑎᒪᔾᔪᑎᖃᕆᐊᓕᖅᑎᓪᓗᑕ ᒪᓕᒐᒃᓴᖅ 38-ᒥ, ᑖᒃᑯᐊ ᓄᓇᕗᒻᒥ ᓇᒻᒥᓂᖃᖅᑐᐃᑦ ᐃᑲᔪᖅᑏᑦ ᐊᑐᓕᖅᑎᑕᐅᓂᖏᓐᓄᑦ ᒪᓕᒐᖓᓐᓄᑦ.
ᑲᑎᒪᔩᑦ ᐃᖅᑲᐅᒪᔪᔅᓴᐅᒻᒪᑕ ᒪᓕᒐᒃᓴᖅ 38 ᑐᒡᓕᐊᓂ ᐅᖃᓕᒫᖅᑕᐅᓚᐅᖅᑐᖅ ᕕᕗᐊᕆ 22, 2017-ᖑᑎᓪᓗᒍ ᐊᒻᒪᓗ ᑐᓂᔭᐅᓚᐅᖅᑐᖅ ᑲᑎᒪᔨᕋᓛᖏᓐᓄᑦ ᐱᖁᔭᒃᓴᓕᕆᓂᕐᒧᑦ ᑲᑎᒪᔾᔪᑕᐅᓂᐊᕐᒪᑦ.
ᑲᑎᒪᔨᕋᓛᑦ ᐃᓕᓴᖅᓯᕗᑦ ᑖᒃᑯᐊ ᓄᑖᑦ ᐊᑐᐊᒐᐃᑦ ᐊᖏᕈᑕᐅᓚᐅᕐᒪᑕ ᑕᒪᒃᑮᓐᓄᑦ ᓄᓇᕗᑦ ᒐᕙᒪᒃᑯᖏᓐᓄᑦ ᑐᓐᖓᕕᒃᑯᓪᓗ ᓄᓇᕗᒻᒥ ᐊᒻᒪ ᐸᕐᓇᒃᑕᐅᓯᒪᓗᓐᓂ ᐊᑐᓕᖅᑎᑕᐅᓂᐊᕐᒪᑦ ᐊᐃᐳᕈᓪ 1, 2017-ᒥ.
ᑲᑎᒪᔨᕋᓛᑦ ᐃᓕᓴᖅᓯᕗᑦ ᒪᓕᒐᒃᓴᖅ 38 ᐊᓯᔾᔩᓗᐊᓐᖏᑦᑐᖅ ᐃᓗᓕᕆᔭᖏᓐᓂᒃ ᓄᑖᑦ ᓇᒻᒥᓂᖅ ᓇᒻᒥᓂᖃᖅᑐᑦ ᐊᑐᐊᒐᐅᑉ ᐃᓗᐊᓂ.
ᐃᒃᓯᕙᐅᑖᖅ, ᑕᕝᕙ ᐃᓱᓕᑉᐳᑦ ᒪᑐᐃᕈᑎᒃᑲ ᑲᑎᒪᔨᕋᓛᑦ ᐊᑐᓕᖁᔭᓕᐅᖅᐳᑦ ᑖᒃᑯᐊ ᐊᓂᒍᖅᑎᑕᐅᖁᓪᓗᒋᑦ ᒪᓕᒐᒃᓴᖅ 38. ᖁᔭᓐᓇᒦᒃ, ᐃᒃᓯᕙᐅᑖᖅ.
ᑖᒃᑯᓄᖓ ᐱᒋᐊᕈᑎᓄᑦ ᐅᖃᐅᓯᐅᕋᑖᖅᑐᓄᑦ ᐅᖃᐅᓯᔅᓴᖃᖅᑐᖃᖅᐸ?
ᐅᖃᐅᓯᔅᓴᖃᖅᑐᖃᓐᖏᑉᐸᑦ, ᑖᓐᓇ ᑕᑯᓚᐅᖅᓯᐅᒃ ᐱᖁᔭᒃᓴᖅ 38 ᑕᐃᑲᓂ ᐱᖁᔭᒃᓴᓄᑦ ᓄᐊᑦᑎᕕᒻᒦᑦᑐᖅ. ᖃᓪᓗᓈᑎᑑᖓᔪᓂᒃ ᐱᓯᒪᒐᒪ.
ᖃᓪᓗᓈᑎᑐᑦ ᐅᖃᓕᒫᕐᓂᐊᖅᑐᖓ.  (ᑐᓵᔨᑎᒍᑦ) ᒪᓕᒐᒃᓴᖅ 38, ᓄᓇᕗᒻᒥ ᓇᒻᒥᓂᖃᖅᑐᓂᒃ ᐃᑲᔫᑏᑦ ᐊᑐᓕᖅᑎᑕᐅᓂᖓᓄᑦ ᒪᓕᒐᖅ.
ᒪᕐᕉᓐᓂᒃ ᐊᐱᖅᑯᑎᔅᓴᖃᕋᒪ. ᖃᐅᔨᒪᑦᑎᐊᖅᖢᖓ ᐅᓄᑲᓪᓚᑦᑐᐃᑦ ᑳᓐᑐᕌᑕᐅᖃᑦᑕᖅᑐᑦ ᒫᓐᓇ ᑳᓐᑐᕌᑕᐅᓯᒪᔪᑦ
ᐊᕐᕌᒍᓄᑦ ᐅᓄᖅᑐᓄᑦ ᑳᓐᑐᕌᒋᔭᐅᔪᑦ. ᑖᒃᑯᐊ ᐊᑦᑐᖅᑕᐅᓂᐊᖅᐹᑦ? ᑖᒃᑯᐊ ᐱᖁᔭᐃᑦ ᐊᓂᒍᖅᑎᑕᐅᑉᐸᑕ?
ᑖᒃᑯᐊ ᐊᒃᑐᐃᔾᔮᖏᑦᑐᑦ ᑳᓐᑐᕌᒋᔭᐅᔪᓄᑦ ᒫᓐᓇ ᐊᖏᖅᑕᐅᓯᒪᓕᕇᖅᑐᓂᒃ.
ᓄᑖᓄᑦ ᑭᓯᐊᓂ ᑳᓐᑐᕌᓄᑦ ᐊᑐᖅᑕᐅᓂᐊᖅᑐᖅ ᐊᐃᐳᕈᓪ 1 ᐊᓂᒍᖅᓯᒪᓕᖅᐸᑦ.
ᑖᒃᑯᐊ ᑕᕝᕙ ᓇᒻᒥᓂᖃᖅᑐᑦ ᑕᐃᒃᑯᐊ ᓄᓇᕗᑦ ᐃᓗᐊᓃᑦᑐᑦ ᒫᓐᓇᐅᔪᖅ ᑎᒍᒥᐊᖅᑐᑦ ᑳᓐᑐᕌᒥ, ᑐᓴᖅᑎᑕᐅᓂᐊᖅᐹᑦ ᐋᖅᑭᒋᐊᖅᑕᐅᓯᒪᓕᕐᓂᖓᓂ ᑕᒪᓐᓇ ᐅᕝᕙᓘᓐᓃᑦ ᐊᖏᖃᑎᒌᒐᓱᐊᕈᑕᐅᓂᐊᖅᐸ?
ᐋᖅᑭᒋᐊᖅᑐᖃᔾᔮᖏᑦᑐᖅ ᒫᓐᓇ ᑳᓐᑐᕌᒋᔭᐅᓯᒪᔪᓂᒃ ᓄᓇᕗᑦ ᒐᕙᒪᒃᑯᖏᓐᓂ.
ᑕᕝᕗᖓ ᐱᒋᐊᕈᑎᒋᖅᑲᐅᔭᓐᓄᑦ ᐅᑎᓚᐅᕐᓚᖓ. (ᑐᓵᔨᑎᒍᑦ) ᒪᓕᒐᒃᓴᖅ 38. (ᑐᓵᔨᑎᒎᕈᓐᓃᖅᑐᖅ) ᓈᓴᐅᑎᖓ 1.
ᐱᖁᔨᕗᖔᖅᑕᖃᕋᒪ ᓅᑦᑎᒋᐊᕐᓗᖓ ᒥᑭᑦᑐᕈᓘᒐᓗᐊᖅ ᐋᖅᑭᒋᐊᕈᑎᐅᓂᐊᖅᑐᖅ.
ᑖᒃᑯᐊ ᑎᑎᕋᖅᑕᐅᓯᒪᑎᓪᓗᒍ ᑕᒻᒪᖅᑕᐅᔪᕕᓂᖅ ᐱᓗᐊᖅᑐᒥ ᑕᒻᒪᖅᓯᒪᔪᖃᕐᒪᑦ ᑕᐃᓯᓯᒪᔪᖅ ᑎᑎᕋᖅᓯᒪᔪᓂᒃ ᑮᓇᐅᔭᓕᕆᓂᕐᒧᑦ ᐊᐅᓚᑕᐅᔪᑦ ᐱᖁᔭᕐᔪᐊᖏᑦ ᑖᓐᓇ ᑕᒻᒪᖅᓯᒪᔪᖅ ᐋᖅᑭᑦᑕᐅᔪᒪᔪᖅ ᓇᓗᓇᐃᖅᓯᔪᒪᔪᖓ ᐃᓗᓕᖏᓐᓂᒃ  ᐊᓯᔾᔩᖏᑦᑎᐊᒻᒪᕆᑦᑐᖅ.
ᑖᓐᓇ ᒪᓕᒐᓕᐅᖅᑎᐅᖃᑎᒃᑲ ᑐᑭᓯᒻᒪᑕ. ᖁᔭᓐᓇᒦᖅᐸᒃᑲ.
ᐃᒃᓯᕙᐅᑕᖅ: ᖁᔭᓐᓇᒦᒃ. (ᑐᓵᔨᑎᒍᑦ) ᖁᔭᓐᓇᒦᒃ, ᒥᓂᔅᑕ ᐃᐊᓪ-ᑲᓇᔪᖅ. (ᑐᓵᔨᑎᒎᕈᓐᓃᖅᑐᖅ) ᑖᓐᓇ ᐱᖁᔨᕗᖔᕈᑦ ᓈᒻᒪᒻᒪᑦ.
ᑲᑎᒪᔩᑦ ᑖᓐᓇ ᐱᖁᔨᕗᖔᕈᑦ ᑕᐃᒃᑯᓄᖓ ᐱᖁᔨᕗᖔᕈᑎᓄᑦ ᓄᐊᔅᓯᒪᔭᔅᓯᓃᑦᑐᖅ.
ᑖᔅᓱᒧᖓ ᐱᖁᔨᕗᖔᕈᒻᒧᑦ.
ᒪᒥᐊᓇᖅ, ᒥᓂᔅᑐ ᐃᐊᓪ-ᑲᓇᔪᖅ ᐊᒻᒪᓗ ᒪᒥᐊᓇᖅ ᑲᑎᒪᔨᐅᖃᑎᒃᑲ.
ᐅᑎᖅᑎᓚᐅᑲᓪᓚᓯᐊᐃᑦ.
ᓲᖃᐃᒻᒪ ᐃᒃᓯᕙᐅᑕᐅᒐᒪ ᐱᔪᓐᓇᕐᓂᖃᕋᒪ.
ᒥᓂᔅᑐ ᐃᐊᓪ-ᑲᓇᔪᖅ, ᑕᐃᓐᓇ ᐱᖁᔨᕗᖔᕈᑏᑦ ᐅᖃᓕᒫᒻᒪᕆᓚᐅᑲᒎᒃ ᑕᐃᓐᓇ ᐱᖁᔨᕗᖔᕈᑦ.
ᑲᑎᒪᔨᕋᓛᓂᑦ ᐱᒋᐊᖅᑎᑕᖅ 016 - 4(3): ᒪᓕᒐᒃᓴᖅ 38, ᓄᓇᕗᒻᒥ ᓇᒻᒥᓂᖃᖅᑐᓂᒃ ᐃᑲᔫᑎᒥᒃ ᐊᑐᓕᖅᑎᑦᑎᓂᕐᒧᑦ ᒪᓕᒐᖅ, ᑎᑎᕋᖅᓯᒪᓂᖓ 1 ᐋᖅᑭᒋᐊᖅᑕᐅᓂᖓ (ᐃᐊᓪ-ᑲᓇᔪᖅ)
ᓅᑦᑎᒋᐊᖅᐳᖓ ᑎᑎᕋᖅᓯᒪᓂᖓ 1(b) ᐋᖅᑭᒋᐊᖅᑕᐅᖁᓪᓗᒍ ᐲᕐᓗᒍ “107(f)” ᐊᒻᒪᓗ ᐃᓕᖔᕐᓗᒍ “107(1)(f).”
ᐃᒃᓯᕙᐅᑕᖅ: ᖁᔭᓐᓇᒦᒃ, ᒥᓂᔅᑐ ᐃᐊᓪ-ᑲᓇᔪᖅ.
ᐊᑏᑦᑎᐊᓕᓵᕐᖓᐃᑦ.
ᑲᑎᒪᔩᑦ, ᑖᓐᓇ ᐱᖁᔨᕗᖔᕈᑦ ᑕᑯᔪᓐᓇᖅᑕᓯ ᐱᖁᔨᕗᖔᕈᑎᓂᑦ ᓄᐊᑦᑎᕕᔅᓯᓐᓂᑦ.
ᑖᔅᓱᒧᖓ ᐱᖁᔨᕗᖔᕈᒻᒧᑦ.
ᓇᐃᓴᐅᑎᖓ 1, ᐋᖅᑭᒋᐊᖅᓯᒪᓕᖅᑎᓪᓗᒍ.
ᑲᔪᓯᓚᐅᕐᓚᖓ.
ᓇᐃᓴᐅᑎᖓ 2.
ᖃᐅᔨᒋᐊᕈᒪᓪᓗᖓ ᒥᓂᔅᑕ ᐅᖃᕈᓐᓇᕐᒪᖔᑦ ᑖᒃᑯᓄᖓ ᐊᑯᓐᓇᖏᖅᓯᔪᐃᑦ ᑲᑎᒪᔨᖏᓐᓄᑦ ᑎᑭᑦᑕᕌᖓᑕ, ᑖᒃᑯᐊ ᑲᑎᒪᔩᑦ ᑎᒃᑯᐊᖅᑕᐅᓂᐊᓕᕌᖓᑕ ᐊᑯᓐᓇᖏᖅᓯᔪᐃᑦ ᑲᑎᒪᔨᖏᓐᓄᑦ ᑲᑎᒪᔨᕋᓛᖅᑕᖃᕐᓂᐊᕐᒪᖔᑦ ᐱᔅᓂᓯᖃᖅᑐᑦ ᑕᒪᒃᑯᐊ ᑭᒡᒐᖅᑐᐃᔪᑦ ᐱᔅᓂᓯᒥᒃ ᓄᓇᕗᒥ ᐃᓱᒪᒋᔭᐅᓂᐊᕐᒪᖔᑕ ᑕᐃᑲᓐᖓᑦ ᓇᖕᒥᓂᖃᖅᑐᓂᒃ ᐱᔅᓂᓯᖃᖅᑐᓂᒃ ᑲᑎᒪᔨᐅᖃᑕᐅᔪᓐᓇᕐᓂᐊᕐᒪᑕ ᐊᑯᓐᓇᖏᖅᓯᔪᐃᑦ ᑲᑎᒪᔨᖏᓐᓂ.
ᑖᒃᑯᐊ ᓄᓇᕗᒻᒥ ᓇᖕᒥᓂᖃᖅᑐᓂᒃ ᐃᑲᔫᑏᑦ ᑲᑎᒪᔨᖏᑦ ᐊᑯᓐᓇᖏᖅᓯᔪᐃᑦ ᑕᓪᓕᒪᐅᓂᐊᖅᑐᑦ ᑲᑎᒪᔨᖏᑦ ᐊᒻᒪ ᑎᒃᑯᐊᖅᓯᖃᑦᑕᕐᓂᐊᖅᑐᑦ ᒪᕐᕉᖕᓂᒃ ᑕᓪᓕᒪᓂᒃ ᐅᓄᕐᓂᖃᕐᓂᐊᖅᑑᔪᑦ ᑕᕝᕙᓂ ᐊᒻᒪ ᐱᖓᓱᐃᑦ ᑎᒃᑯᐊᖅᑕᐅᓂᐊᖅᑐᑦ ᓄᓇᕗᑦ ᒐᕙᒪᒃᑯᖏᓐᓄᑦ.
ᓄᓇᕗᑦ ᒐᕙᒪᒃᑯᖏᑦ ᑐᓐᖓᕕᒃᑯᓪᓗ. ᑕᐃᒃᑯᐊ ᓂᕈᐊᕈᓐᓇᕐᓂᐊᖅᑐᑦ ᑭᓇᐅᓂᐊᕐᒪᖔᑦ ᑕᐃᓐᓇ ᑲᑎᒪᔨᐅᖃᑕᐅᓂᐊᖅᑐᖅ ᓇᖕᒥᓂᖃᕐᓗᓂ ᐱᔅᓂᓯᖃᓕᒪᓗᓂ ᐊᒻᒪᓗᑦᑕᐅᖅ ᖃᐅᔨᒪᓗᓂ ᑮᓇᐅᔭᓕᐅᕋᓱᐊᕐᓂᕐᒧᑦ ᖃᓄᐃᒻᒪᖔᑦ ᓄᓇᕗᒥ ᐃᓕᓐᓂᐊᖅᑎᑦᑎᖃᑦᑕᕐᓗᓂ ᐊᒻᒪᓗᑦᑕᐅᖅ ᒪᓕᒐᖏᓐᓂᒃ ᒐᕙᒪᒃᑯᓐᓂᑦ ᑳᓐᑐᕌᒃᒥᒃ ᐱᔭᕌᖓᑕ.
ᑭᒡᒍᓯᕋ ᐊᖏᖅᐳᖅ ᑖᔅᓱᒧᖓ ᐊᐱᖅᑯᑎᐊᓄᑦ, ᐃᒃᓯᕙᐅᑖᖅ.
ᐊᒻᒪᓗ ᒥᔅᑐ ᒥᑭᓐᖑᐊᖅ.
ᑖᒃᑯᐊ ᑎᒃᑯᐊᖅᑕᐅᕼᐃᒪᓂᐊᖅᑐᑦ ᑕᓪᓕᒪᑦ ᖃᓄᖅ ᐊᑯᓂ ᑎᒃᑯᐊᖅᑕᐅᕼᐃᒪᓂᐊᖅᐸᑦ?
ᐊᕐᕌᒍᓂᒃ ᐱᖓᓱᓂᒃ ᑕᕝᕙᓂ ᑭᓪᓕᓯᓂᐊᖅᑎᐅᖃᑦᑕᕐᓂᐊᖅᑐᑦ.
ᑖᒃᑯᐊ ᐱᖓᕼᐅᓄᑦ ᐊᕐᕌᒍᓄᑦ ᐊᑕᓚᐅᒐᓂᒃᑐᑦ ᐆᒃᑐᒃᑲᓐᓂᕈᐊᕋᔭᕈᒥᒃ, ᑕᒡᕙᓂᑦᓴᐃᓐᓇᖅ ᐆᒃᑐᒃᑲᓐᓂᕈᐊᕋᔭᕈᒥᒃ ᐆᒃᑐᒃᑲᓐᓂᖅᑑᓪᓗᐊᕋᔭᖅᐹᑦ?
ᒪ’ᓇ, ᐃᒃᓯᕙᐅᑕᖃᖅᑑᖅ.
ᐊᖓᔪᖅᑳᖅ ᒫᓂᑲ ᐃᐊᓪ-ᑲᓇᔪᖅ (ᑐᓵᔨᑎᒍᑦ): ᐄ, ᐃᒃᓯᕙᐅᑖᖅ.
ᑕᐃᒃᑯᐊᓗ ᑎᒃᑯᐊᖅᑕᐅᓂᐊᖅᑐᑦ ᓄᓇᕘᓗᒃᑖᒥᒃ ᑭᒡᒐᖅᑐᕐᓂᐊᖅᑐᑦ ᑕᒪᑦᓱᒥᖓ ᓄᓇᕗᑦᒥ ᓇᖕᒥᓂᖃᖅᑐᓂᒃ ᐃᑲᔫᑏᑦ ᕿᐱᓗᒃᑐᖃᔭᕋᕐᓂᖅᐹᑦ?
ᒪ’ᓇᓪᓗᐊᕕᒃ, ᐃᒃᓯᕙᐅᑕᖃᖅᑑᖅ.
ᒥᓂᔅᑐ ᐃᐊᓪ-ᑲᓇᔪᖅ.  ᐊᖓᔪᖅᑳᖅ ᒫᓂᑲ ᐃᐊᓪ-ᑲᓇᔪᖅ: ᒪᒥᐊᓇᖅ,
ᖃᓄᖅ ᕿᐱᓗᒃᑐᖃᕋᔭᕐᒪᖔᑦ? ᐃᑦᓯᕙᐅᑕᐅᒍᒪᓗᓃ?
ᖃᓄᑭᐊᖅ. ᑐᑭᓯᑦᓯᐊᖅᑰᓐᖏᓐᓇᒪ.
ᒥᔅᑐ ᒥᑭᓐᖑᐊᖅ, ᑐᑭᓯᓇᖅᓯᑎᒋᐊᓚᐅᕈᒃ ᐊᐱᖅᑯᑏᑦ.
ᒥᑭᓐᖑᐊᖅ: ᐄ. ᒪ’ᓇᓪᓗᐊᕕᒃ, ᐃᒃᓯᕙᐅᑖᖅ.
ᐄᑯᓗᓪᓗᐊᕕᒃ.
ᐱᒡᒎᑕᒃᓴᒥᒃ ᕼᐋᒻᓚᐅᓚᐅᕐᓂᕈᒥᒃ ᑕᐃᓐᓇ ᓇᖕᒥᓂᖃᖅᑎᐅᔪᖅ, ᑕᐃᒃᑯᐊ ᑎᒃᑯᐊᖅᑕᐅᕼᐃᒪᔪᑦ ᓄᓇᕘᓗᒃᑖᒥᒃ ᐱᒡᒎᑕᒃᓴᓂᒃ ᐱᓕᕆᐊᖃᖅᑕᕐᓂᐊᕐᒪᑕ ᑖᒃᑯᐊ.
ᑐᑭᕼᐃᑦᓯᐊᕐᓂᕈᒪ ᓄᓇᕗᑦᒥ ᓇᖕᒥᓂᖃᖅᑐᓂᒃ ᐃᑲᔫᑏᓂᒃ ᐃᒃᕼᐃᕙᔨᐅᓂᐊᖅᑐᑦ ᓄᓇᕘᓗᒃᑖᒥ ᐱᒡᒎᑕᒃᓴᓗᒃᑖᓂᑦ ᐅᐃᒪᔭᖅᑎᐅᑕᕐᓂᐊᖅᐸᑦ, ᓇᖕᒥᓂᖃᖅᑎᐅᔪᖅ ᑭᓇᑭᐊᖅ ᕼᐋᒻᓚᐅᓇᔭᕐᓂᕈᒥ, ᐊᕕᒃᑐᖅᕼᐃᒪᔪᑦᑕᐅᑦ ᒐᕙᒪᓂ ᐊᒥᕼᐆᒥᖕᒪᑕ ᐱᒡᒎᑕᒃᓴᐃᑦ ᕼᐊᖅᑭᒃᐸᒃᑐᑦ ᐊᒥᕼᐆᖕᒪᑕ, ᑕᒪᒃᑭᖕᓂᓗᒃᑖᖅ ᑲᒪᒋᔭᖃᖅᑕᕐᓂᐊᖅᐸᑦ ᑖᒃᑯᐊ ᑲᑎᒪᔨᐅᓂᐊᖅᑐᑦ ᑎᒃᑯᐊᖅᑕᐅᕼᐃᒪᓂᐊᖅᑐᑦ?
ᐊᖓᔪᖅᑳᖅ ᒫᓂᑲ ᐃᐊᓪ-ᑲᓇᔪᖅ: ᐄ, ᑖᒃᑯᐊ ᓄᓇᕗᓕᒫᒧᑦ ᐱᓕᕆᔨᐅᓂᐊᖅᑐᑦ.
ᐊᐱᕆᔪᒪᑐᐃᓐᓇᖅᑐᖓ ᑖᓐᓇ ᒥᓂᔅᑕᕆᔭᐅᔪᖅ ᓇᓗᓇᐃᖅᓯᒃᑲᓐᓂᕈᓐᓇᕐᒪᖔᑦ ᑖᒃᑯᐊ ᓄᓇᕗᑦ ᒐᕙᒪᒃᑯᑦ ᖃᑦᓯᓂᒃ ᑎᒃᑯᐊᖅᓯᖃᑦᑕᕐᓂᐊᕐᒪᖔᑦ, ᖃᑦᓯᓂᒡᓗ  ᑲᓇᑕᐅᑉ ᒐᕙᒪᒃᑯᖏᑦ ᑎᒃᑯᐊᖅᓯᖃᑦᑕᕐᓂᐊᕐᒪᖔᑦ, ᐊᒻᒪᓗ ᑐᓐᖓᕕᒃᑯᑦ.
ᑐᑭᓯᑦᑎᐊᖅᑲᐅᓐᖏᓐᓇᒃᑯ ᑖᓐᓇᖃᐃ ᓇᓗᓇᐃᒃᑲᓐᓂᕈᖕᓂ ᖃᔅᓯᑦ, ᑭᒃᑯᑦ ᑎᒃᑯᐊᖅᓯᖃᑦᑕᕐᓂᐊᕐᒪᖔᑦ.
ᒥᓂᔅᑐ ᐃᐊᓪ-ᑲᓇᔪᖅ, ᓇᓗᓇᐃᕆᐊᒃᑲᓐᓂᕈᓐᓇᖅᐱᐅᒃ?
ᒪᕐᕉᒃ ᑎᒃᑯᐊᖅᑕᐅᓂᐊᖅᑑᒃ ᓄᓇᕗᑦ ᑐᓐᖓᕕᒃᑯᓐᓄᑦ ᐊᒻᒪᓗ ᐱᖓᓱᑦ ᑎᒃᑯᐊᖅᑕᐅᓂᐊᖅᑐᑦ ᓄᓇᕗᑦ ᒐᕙᒪᒃᑯᓐᓄᑦ.
ᐃᒃᓯᕙᐅᑕᖅ: ᖁᔭᓐᓇᒦᒃ ᓇᓗᓇᐃᕆᐊᕋᕕᐅᒃ ᑖᓐᓇ.
ᑕᕝᕗᖓ ᐅᑎᕐᕕᒋᓂᐊᕋᒃᑯ. ᐅᕙᓃᑦᑐᒍᑦ ᐱᖁᔭᒃᓴᖅ 38. ᓄᖅᑲᕐᕕᒋᖅᑲᐅᔭᓐᓂ ᑲᔪᓯᓂᐊᖅᑐᖓ.
ᓇᐃᓴᐅᑎᖓ 2.
ᐃᒃᓯᕙᐅᑕᖅ: ᓇᐃᓴᐅᑎᖓ 3.
ᓈᓴᐅᑎᓕᒃ 5(d) ᐊᒻᒪᓗ 5(e) ᐅᖃᐅᓯᖅᑕᑯᓗᖏᓐᓇ ᓇᓗᓇᐃᖅᑕᐅᓯᒪᔪᑦ ᑕᐃᒃᑯᐊ  ᓂᕈᐊᖅᑕᐅᖃᑦᑕᕐᓂᐊᖅᑐᑦ.
ᖃᓄᖅ ᑖᓐᓇ ᑐᑭᖃᕐᒪᑦ?
ᕌᓐ ᑑᕙᒧᑦ ᑭᐅᑎᑲᐃᓐᓇᕐᓂᐊᕋᒃᑯ.
ᐃᒃᓯᕙᐅᑕᖅ (ᑐᓵᔨᑎᒍᑦ): ᐅᐊᑦᑎᐊᕈᐊᐃ, ᐅᑕᖅᑭᑲᐃᓐᓇᕆᑦ. ᒥᔅᑐ ᑑᕙ, ᐊᑏ.
ᑑᕙ (ᑐᓵᔨᑎᒍᑦ): ᖁᔭᓐᓇᒦᒃ.
ᐋᖅᑭᒋᐊᕈᑕᐅᓂᐊᖅᑐᖅ ᐊᑐᐊᒐᐅᑉ ᐃᓗᐊᓄᓪᓗ ᐃᓕᓴᐅᓯᒪᓪᓗᑎᒃ ᓯᕗᓪᓕᐅᔾᔭᐅᖃᑦᑕᕐᓂᐊᕐᒪᑕ ᐃᓄᐃᑦ ᑎᒥᖁᑎᖏᑦ.
ᓄᖅᑲᕐᕕᒋᖅᑲᐅᔭᓐᓂᑦ ᐱᒋᐊᓕᖅᑭᓐᓂᐊᖅᑐᖓ.
ᐱᖁᔭᒃᓴᖅ 38.
ᓇᐃᓴᐅᑎᖓ 5.
ᐃᒃᓯᕙᐅᑕᖅ: ᓇᐃᓴᐅᑎᖓ 8.
ᑲᑎᒪᔩᑦ, ᑖᓐᓇ ᐱᖁᔭᒃᓴᖅ 38, ᐃᓗᐃᑦᑑᓪᓗᒍ ᐋᖅᑭᒋᐊᖅᓯᒪᓕᖅᑎᓪᓗᒍ ᐊᖏᖅᐱᓯᐅᒃ?
ᐃᒃᓯᕙᐅᑕᖅ: ᑲᑎᒪᔩᑦ, ᐊᑐᐊᒐᖅ 62(2) ᑐᓐᖓᕕᒋᓪᓗᒍ, ᑲᑎᒪᔩᑦ ᐊᖏᖅᐱᓰ ᑖᓐᓇ ᐱᖁᔭᒃᓴᖅ 38 ᐋᖅᑭᒋᐊᖅᓯᒪᓕᖅᑎᓪᓗᒍ ᐅᖃᓕᒫᖅᑕᐅᖁᓕᖅᑐᓯᐅᒃ ᐱᖓᔪᐊᓐᓂ? ᐊᖏᖅᐱᓯᐅᒃ?
ᒥᓂᔅᑕ ᐃᐊᓪ-ᑲᓇᔪᖅ, ᑖᔅᓱᒧᖓ ᐱᔭᕇᕈᑎᒥᒃ ᐅᖃᐅᓯᔅᓴᖃᕈᕕᑦ ᐱᕕᖃᖅᑎᑉᐸᒋᑦ.
ᐊᖓᔪᖅᑳᖅ ᒫᓂᑲ ᐃᐊᓪ-ᑲᓇᔪᖅ: ᖁᔭᓐᓇᒦᒃ, ᐃᒃᓯᕙᐅᑖᖅ. (ᑐᓵᔨᑎᒍᑦ) ᖁᔭᓐᓇᒦᕈᒪᔭᒃᑲ ᑕᐃᒃᑯᐊ ᓄᓇᕗᒻᒥ ᓇᒻᒥᓂᖃᖅᑐᓂᑦ ᐃᑲᔫᑏᑦ ᐱᓕᕆᔨᐅᖃᑦᑕᖅᑐᑦ ᕌᓐ ᑐᐊᕗ ᐊᒻᒪᓗ ᐋᓚᓐ ᑕᒫᓂᖃᑎᒋᔭᕗᑦ, ᐊᖏᔪᖅᑳᕗᕆᔭᐅᑲᐃᓐᓇᕐᒪᑦ ᑕᐃᑲᓂ. ᐊᒃᓱᕉᑎᒋᓯᒪᓪᓗᓂᒋᓪᓗ ᑖᒃᑯᐊ ᓄᓇᕗᒻᒥ ᓇᒻᒥᓂᖃᖅᑐᓄᑦ ᐃᑲᔫᑏᑦ ᐊᒻᒪᓗ ᐊᑐᓕᖅᑎᑕᐅᔾᔪᑎᖏᑦᑕ ᐱᖁᔭᕐᔪᐊᖓᑦ ᐊᒻᒪᓗ ᒪᓕᒐᓕᕆᔨᒃᑯᑦ ᐃᖅᑲᓇᐃᔭᖅᑎᖏᑦ ᐃᑲᔪᓪᓚᕆᓚᐅᕐᒪᑕ ᑖᒃᑯᐊ ᑎᑎᕋᖅᑕᐅᖓᖅᐸᓪᓕᐊᓕᖅᑎᓪᓗᒋᑦ.
ᐃᒃᓯᕙᐅᑕᖅ: ᖁᔭᓐᓇᒦᒃ, ᒥᓂᔅᑐ ᐃᐊᓪ-ᑲᓇᔪᖅ.
ᑲᔪᓯᒋᐊᓐᖏᓂᑦᑎᓐᓂ ᒫᓐᓇ 15 ᒥᓂᔅᓯᒥᒃ ᓄᖅᑲᖓᓚᐅᑲᓐᓂᐊᖅᑐᒍᑦ.
ᓄᖅᑲᖓᓐᖏᓂᑦᑎᓐᓂ, ᐃᖅᓱᒃᑏ, ᑖᒃᑯᐊ ᐃᖅᑲᓇᐃᔭᖅᑎᖏᑦ ᐊᓂᑎᑲᐃᓐᓇᕈᓐᓇᖅᐱᒋᒃ?
15 ᒥᓂᔅᓯᒥᒃ ᓄᖅᑲᖓᑲᐃᓐᓇᓂᐊᖅᑐᒍᑦ.
>>ᓄᖅᑲᖓᑲᐃᓐᓇᖅᑐᑦ 17:32ᒥ ᑲᔪᓯᒃᑲᓂᖅᑐᑎᓪᓗ 17:47ᒥ
ᒪᓕᒐᒃᓴᖅ 41 - ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒋᑦ ᐃᓚᖏᑦ ᒪᓕᒐᐃᑦ ᐱᔾᔪᑎᖃᖅᑐᑦ ᐊᕐᕌᒍᑕᒫᑦ ᐅᓂᒃᑳᓕᐊᓂᒃ ᐅᖃᖅᑎᒧᐊᖅᑕᐅᕙᑦᑐᑦ - ᑲᑎᒪᔨᕋᓛᓂᑦ ᐃᓱᒪᒃᓴᖅᓯᐅᖅᑕᐅᓂᖓ
ᐃᒃᓯᕙᐅᑕᖅ: ᒫᓐᓇ ᐱᒋᐊᕈᓐᓇᓯᒻᒥᒐᑦᑕ.
ᒫᓐᓇ ᐱᓕᕆᐊᖃᕐᓂᐊᖅᑐᒍᑦ ᐊᒻᒪ ᐱᓕᕆᖃᑎᒋᓂᐊᖅᑕᕗᑦ ᑖᓐᓇ ᒪᓕᒐᓕᐅᕐᕕᒻᒥ ᐅᖃᖅᑎᑦᑎᔨ.
ᓯᕗᓪᓕᖅᐹᒥ ᐊᐱᕆᔪᒪᓪᓗᒍ, ᐅᖃᖅᑎᑦᑎᔨ, ᑕᕝᕙᓂ ᐊᐱᖅᓱᖅᑕᐅᕕᒻᒦᖃᑎᖃᕈᒪᒻᒪᖔᖅᐱᑦ?
ᐅᖃᖅᑎ: ᐄ, ᐱᖃᑎᖃᕈᒪᔪᖓ ᑕᒫᓂ.
ᐅᖃᖅᑎᑦᑎᔨᒎᖅ ᑕᕝᕙᓂ ᐊᐱᖅᓱᖅᑕᐅᕕᒻᒦᖃᑎᖃᕈᒪᒻᒪᑦ  ᐃᖅᑲᓇᐃᔭᖅᑎᒥᓂᒃ.
ᐃᒃᓯᕙᐅᑕᖅ: ᐃᖅᓱᒃᑏ, ᑖᒃᑯᐊ ᐃᖅᑲᓇᐃᔭᖅᑎᖏᑦ ᐃᓯᖅᑎᓚᐅᒃᑭᒃ ᑲᑎᒪᕕᐅᑉ ᐃᓗᐊᓄᑦ.
ᐅᖃᖅᑎᑦᑎᔩ, ᑖᔅᓱᒥᖓ ᐱᓕᕆᐊᖃᕐᓂᐊᑎᓪᓗᑕ. ᒪᒥᐊᓇᖅ. ᐅᖃᖅᑎᑦᑎᔩ, ᑖᔅᓱᒥᖓ ᐱᓕᕆᐊᖃᕐᓂᐊᑎᓪᓗᑕ ᐱᖁᔭᒃᓴᖅ 41, ᑖᔅᓱᒧᖓ ᐱᒋᐊᕈᑎᒥᒃ ᐅᓂᒃᑳᔅᓴᖃᕈᕕᑦ ᒫᓐᓇ ᐱᕕᖃᖅᑎᑉᐸᒋᑦ.
ᖃᓪᓗᓇᐅᔭᕐᓂᐊᕋᒪ ᑖᒃᑯᐊ ᖃᓪᓗᓇᐅᔭᖅᓯᒪᔪᑦ ᑎᑎᕋᖅᓯᒪᒻᒪᑕ.
ᖁᕕᐊᓱᑦᑐᖓ ᐱᕕᖃᖅᑎᑕᐅᖑᐊᑕᔅᓯᕐᓇᕋᒪ ᓵᔅᓯᓐᓃᒃᖢᖓ ᑲᑎᒪᑐᐃᓐᓇᖅᑎᓪᓗᓯ ᐃᓱᒪᔅᓴᖅᓯᐅᕈᑕᐅᑎᓪᓗᒍ ᒪᓕᒐᒃᓴᖅ 41, ᒪᓕᒐᖅ ᐃᓚᖏᓐᓂᒃ ᒪᓕᒐᕐᓂᒃ ᐋᖅᑭᒋᐊᖅᓯᔾᔪᑕᐅᓂᐊᖅᑐᖅ ᐱᔾᔪᑎᒋᔭᐅᑎᓪᓗᒋᑦ ᐊᕐᕌᒍᑕᒫᖅᓯᐅᑏᑦ ᐅᓂᒃᑳᑦ ᐅᖃᖅᑎᒧᑦ ᑐᓐᓂᖅᑯᑕᐅᖃᑦᑕᖅᑐᑦ.
ᒪᓕᒐᓕᐅᖅᑏᑦ ᖃᐅᔨᒪᔪᔅᓴᐅᕗᑦ ᒪᓕᒐᓕᐅᖅᑏᑦ ᐊᑐᓕᖁᔭᓕᐅᓚᐅᖅᓯᒪᒻᒪᑕ ᑎᒃᑯᐊᖅᑕᐅᖁᓪᓗᒋᑦ ᑕᓪᓕᒪᑦ ᐃᒻᒥᒃᑰᖅᑐᑦ ᑲᒪᔩᑦ ᓂᕈᐊᖅᑐᓕᕆᔨ ᓄᓇᕗᒻᒥ, ᑐᓴᐅᒪᔾᔪᑎᓕᕆᓂᕐᒧᑦ ᑲᓐᖑᓇᖅᑐᓕᕆᓂᕐᒧᑦ ᑲᒥᓴᓇ, ᓱᓕᑦᑎᐊᓂᕐᒧᑦ ᑲᒥᓴᓇ, ᐅᖃᐅᓯᓕᕆᓂᕐᒧᑦ ᑲᒥᓴᓇ ᐊᒻᒪᓗ ᑭᒡᒐᖅᑐᐃᔨ ᓱᕈᓯᕐᓄᑦ ᒪᒃᑯᑦᑐᓄᓪᓗ.
ᑖᒃᑯᐊ ᐃᓘᓐᓇᖏᑦ ᑲᒪᔨᐅᔪᑦ ᒪᓕᒐᓕᐅᕐᕕᒻᒧᑦ ᐅᓂᒃᑳᓕᐅᖃᑦᑕᖅᑐᑦ ᐊᒻᒪᓗ ᐊᑐᓂ ᑲᒪᔨᐅᔪᑦ ᒪᓕᒐᑎᒍᑦ ᐱᔪᓐᓇᓂᖅᑖᖅᑎᑕᐅᓯᒪᓪᓗᑎᑦ
ᐊᕐᕌᒍᑕᒫᖅᓯᐅᑏᑦ ᐅᓂᒃᑳᖏᓐᓂᒃ ᐅᓂᒃᑳᓕᐅᖃᑦᑕᕆᐊᖃᖅᑐᑦ ᐊᒻᒪᓗ ᑐᓐᓂᖅᑯᑕᐅᓗᑎᑦ ᒪᓕᒐᓕᕐᕕᒻᒧᑦ ᒪᓕᒐᓕᐅᕐᕕᒻᒥ ᓴᖅᑭᑕᐅᔪᓐᓇᓂᐊᕐᒪᑕ.
ᐊᒻᒪᓗ ᖃᐅᔨᒪᑦᑎᐊᕐᒥᔪᓯ ᑕᐃᒃᑯᐊ ᐅᓂᒃᑳᑦ ᐃᓚᖏᑦ ᑕᓚᕖᓴᒃᑯᑦ ᓴᖅᑭᔮᑲᐅᑎᒋᓪᓗᑎᑦ ᐊᕐᕌᒍᑕᒫᖅ ᑕᑯᔅᓴᐅᖃᑦᑕᖅᑐᑦ ᑲᑎᒪᔨᕋᓛᑦ ᐃᓱᒪᔅᓴᖅᓯᐅᕈᑎᖃᖅᑎᓪᓗᒋᑦ ᐊᕐᕌᒍᑕᒫᖅᓯᐅᑎ ᐅᓂᒃᑳᖏᓐᓂᒃ.
ᒫᓐᓇᐅᔪᖅ ᐊᔾᔨᒌᓐᖏᓗᐊᖅᑐᐊᓘᒻᒪᑕ ᑕᐃᒃᑯᐊ ᐱᖁᔭᕐᔪᐊᑎᒍᑦ ᐅᓂᒃᑳᓕᐅᖃᑦᑕᕆᐊᖃᕐᓂᖏᑦᑕ ᐃᓱᓕᑦᑕᕐᕕᖏᑦ ᐊᕐᕌᒍᑕᒫᖅᓯᐅᑏᑦ ᐅᓂᒃᑳᑦ ᐱᔾᔪᑎᒋᓪᓗᒋᑦ.
ᐆᒃᑐᑎᒋᓪᓗᒋᑦ ᓈᓴᐅᑎᓕᒃ 68 ᐊᑐᐃᓐᓇᖃᕐᓂᕐᒧᑦ ᑐᓴᐅᒪᔾᔪᑎᓂᒃ ᐃᒻᒥᒨᖓᔪᓪᓗ ᓴᐳᒻᒥᐅᓯᖅᑕᐅᓯᒪᓂᖏᓐᓂ ᐱᖁᔭᕐᔪᐊᖅ ᐅᖃᖅᓯᒪᕗᖅ ᑖᓐᓇ ᑲᓐᖑᓇᖅᑐᓕᕆᓂᕐᒧᑦ ᑲᒥᓴᓇ ᐊᕐᕌᒍᑕᒫᖅᓯᐅᑎ ᐅᓂᒃᑳᖏᓐᓂ ᔪᓚᐃ 1-ᒥ ᑐᓂᓯᖃᑦᑕᕐᓗᑎᑦ 90 ᐅᓪᓗᑦ ᐊᓂᒍᓵᓚᐅᖅᑎᓪᓗᒋᑦ ᑮᓇᐅᔭᓕᕆᓐᓇᐅᑉ ᐊᕐᕌᒍᐊᓂ.
ᐊᒻᒪᓗ, ᓈᓴᐅᑎᓕᒃ 24, ᐅᖃᐅᓰᑦ ᐃᓕᓴᕆᔭᐅᓯᒪᔪᑦ ᒪᓕᒐᖓᖅ ᐅᖃᖅᓯᒪᕗᑦ ᐅᖃᐅᓯᓕᕆᓂᕐᒧᑦ ᑲᒥᓴᓇ ᐊᕐᕌᒍᑕᒫᖅᓯᐅᑏᑦ ᐅᓂᒃᑳᖏᓐᓂᒃ ᓴᖅᑭᑦᑎᖃᑦᑕᖁᓪᓗᒍ” 12 ᑕᖅᑭᑦ ᐊᓂᒍᕌᖓᑦ ᑮᓇᐅᔭᓕᕆᓐᓇᐅᑉ ᐊᕐᕌᒍᐊᓂ.”
ᑖᓐᓇ ᒪᓕᒐᒃᓴᖅ 41, ᓴᖅᑭᑕᐅᕗᖅ ᐊᔾᔨᒌᓕᕐᔫᒥᓂᐊᕐᒪᑕ ᑕᐃᒃᑯᐊ ᐃᓱᓕᑦᑕᕐᕕᖏᑦ ᐊᕐᕌᒍᑕᒫᖅᓯᐅᑏᑦ ᐅᓂᒃᑳᑦ ᑕᐃᒪᐃᑦᑑᒻᒪᑦ ᐊᔾᔨᒌᓐᓂᖅᓴᐅᓂᐊᓕᖅᑐᖅ ᖃᖓᓗ ᖃᐃᑕᐅᓂᐊᕐᒪᖔᑦ ᓇᓗᓇᓐᖏᓂᖅᓴᐅᓗᓂ.
ᐃᓘᓐᓇᖏᑦ ᐃᒻᒥᒃᑰᖅᑐᑦ ᑲᒪᔨᐅᔪᑦ ᐊᕐᕌᒍᑕᒫᖅᓯᐅᑏᑦ ᐅᓂᒃᑳᒥᓐᓂᒃ ᑎᑎᕋᕐᕕᓐᓄᐊᖅᓯᖃᑦᑕᕆᐊᓖᑦ ᑮᓇᐅᔭᓕᕆᓐᓇᐅᑉ ᐊᕐᕌᒍᐊ ᐃᓱᓕᓚᐅᖅᑎᓪᓗᒍ 6 ᑕᖅᑭᑦ.
ᑕᒪᓐᓇ ᐱᕕᖃᖅᑎᑎᑦᑎᐊᖅᑐᖅ ᐊᒻᒪᓗ ᐃᓗᐃᒃᑲᓂᒃ ᐃᓗᓕᖃᐅᑦᑎᐊᖅᑐᓂᒃ ᐊᕐᕌᒍᑕᒫᖅᓯᐅᑎᓂᑦ ᐅᓂᒃᑳᓂᑦ ᖃᐃᑦᑎᖃᑦᑕᕈᓐᓇᖅᖢᑎᒃ ᐊᒻᒪᓗ ᐊᕐᕌᒍᑕᒫᖅᓯᐅᑏᑦ ᐅᓂᒃᑳᖏᑦ ᑕᒪᕐᒥᒃ ᒪᓕᒐᓕᐅᕐᕕᒻᒧᑦ ᓴᖅᑭᑕᐅᖃᑦᑕᕈᓐᓇᖅᓯᓂᐊᓕᖅᑐᑦ ᐅᑭᐊᔅᓵᒃᑯᑦ ᑲᑎᒪᕐᔪᐊᑎᓪᓗᑕ.
ᐊᒻᒪ, ᑖᒃᑯᐊ ᑲᑎᒪᔨᓕᕆᔨᒃᑯᑦ ᑲᑎᒪᔨᖏᑦ ᐃᑲᔪᕋᓱᑦᑐᑦ ᑕᒪᑐᒥᖓ ᐸᕐᓈᕆᔭᐅᖃᑦᑕᓂᐊᕐᒪᑕ ᑐᓐᓂᖅᑯᑕᐅᖃᑦᑕᓂᐊᕐᒪᑕᓗ ᐊᕐᕌᒍᑕᒫᖅᓯᐅᑎᑦ ᐅᓂᒃᑳᑦ ᐃᓘᓐᓇᖏᓐᓄᑦ ᐊᒻᒪᓗ ᑲᑎᒪᔩᑦ  ᐱᕐᔪᐊᖑᓂᕋᐃᕗᑦ ᑕᒪᒃᑯᓂᖓ ᐃᓗᓕᖏᓐᓂᒃ ᐅᓂᒃᑳᑦ ᐅᓂᒃᑳᓕᐊᑦ ᑮᓇᐅᔭᖅᑐᓗᐊᕐᔮᕋᑎᓪᓗ ᐱᔾᔪᑎᒋᓪᓗᒋᑦ ᑕᒪᒃᑯᐊ ᓴᓇᔭᐅᓂᖏᑦ ᐊᕐᕌᒍᑕᒫᖅᓯᐅᑏᑦ ᐅᓂᒃᑳᖏᑦ ᐃᓗᓕᖃᐅᑦᑎᐊᕐᓗᑎᑦ.
ᒪᓕᒐᒃᓴᖅ 41, ᐃᓗᓕᖃᐅᒃᑲᓐᓂᕆᕗᖅ ᐱᔾᔪᑎᓕᓐᓂᒃ ᓄᓇᕗᒻᒥ ᓂᕈᐊᖅᑐᓕᕆᔨᐅᑉ  ᐅᓂᒃᑳᓕᐊᕆᖃᑦᑕᖅᑕᖏᑦ ᓂᕈᐊᕐᓂᕐᔪᐊᑕᖃᓚᐅᖅᑎᓪᓗᒍ ᒪᐅᓇᑐᐃᓐᓇᖅ ᓂᕈᐊᕐᓂᖅᑕᖃᖅᑎᓪᓗᒍ ᐃᓱᒪᓯᐅᓐᓂᒥᓪᓗ ᐱᔾᔪᑎᖃᕐᓗᑎᑦ ᓂᕈᐊᕐᔪᐊᖅᑎᓪᓗᒋᑦ.
ᓈᓴᐅᑎᓕᒃ 23, ᐃᓄᐃᑦ ᐅᖃᐅᓯᖏᑦᑕ ᓴᐳᒻᒥᐅᓯᖅᑕᐅᓯᒪᓂᖏᓐᓂ ᒪᓕᒐᖅ ᐊᕐᕌᒍᑕᒫᖅᓯᐅᑏᑦ ᐅᓂᒃᑳᓕᐊᕆᔭᐅᖃᑦᑕᖅᑐᑦ ᐃᓄᐃᑦ ᐅᖃᐅᓯᖏᓐᓂᒃ ᑕᐃᒎᓯᓕᐅᖅᑎ ᑐᓐᓂᖅᑯᑕᐅᖃᑦᑕᕐᓗᑎᑦ ᐅᖃᐅᓯᓕᕆᓂᕐᒧᑦ ᒥᓂᔅᑕᒧᑦ ᐊᒻᒪᓗ ᒪᓕᒐᓕᐅᕐᕕᒻᒧᑦ ᐊᒻᒪ ᐅᖃᖅᑎ ᓴᖅᑭᑕᐅᔪᓐᓇᓂᐊᕐᒪᑦ ᒪᓕᒐᓕᐅᕐᕕᒻᒧᑦ.
ᐃᓄᐃᑦ ᐅᖃᐅᓯᖏᓐᓂᒃ ᑕᐃᒎᓯᓕᐅᖅᑏᑦ ᑎᒃᑯᐊᖅᑕᐅᕙᑉᐳᑦ ᒪᓕᒃᖢᓂᔾᔪᑦ ᒥᓂᔅᑕᐅᑉ ᐊᑐᓕᖁᔭᖏᑦ ᐊᒻᒪᓗ ᓈᒻᒪᓂᖅᓴᐅᓂᐊᖅᑐᖅ ᑖᓐᓇ ᒥᓂᔅᑕ ᓵᑕᔅᓴᔾᔪᐊᖑᓗᓂ ᑎᒍᓯᔨᐅᒐᒥ ᐊᕐᕌᒍᑕᒫᖅᓯᐅᑎᓂᓪᓗ ᒪᓕᒐᓕᐅᕐᕕᒻᒧᑦ ᓴᖅᑭᑦᑎᖃᑦᑕᕐᓗᓂ.
ᒪᓕᒐᒃᓴᖅ 41, ᑖᔅᓱᒥᖓ ᐋᖅᑭᒋᐊᖅᓯᒪᕗᖅ ᑐᑭᓯᓇᑦᑎᐊᓂᐊᕐᒪᑦ ᑮᓇ ᓵᑕᔅᓴᐅᓂᐊᕐᒪᖔᖓ.
ᐊᒻᒪ ᐅᖃᒃᑲᓐᓂᕈᒪᒻᒥᔪᖓ ᒪᓕᒐᒃᓴᖅ 41, ᐊᒃᑐᐃᓂᖃᔾᔮᖏᑦᑐᑦ ᐃᒻᒥᒨᖓᔪᑦ ᑲᒪᔩᑦ ᒪᐅᓇᑐᐃᓐᓇᖅ ᐅᓂᒃᑳᓂᒃ ᓴᖅᑭᑦᑎᖃᑦᑕᕐᓂᖏᑦ ᐃᓱᒫᓘᑎᒋᔭᒥᓐᓂᒃ ᐱᔾᔪᑎᓕᓐᓂᒃ ᒪᓕᒐᓕᐅᕐᕕᒻᒧᑦ.
ᐆᒃᑑᑎᒋᓪᓗᒍ ᐃᖅᑲᐅᒪᔪᔅᓴᐅᕗᓯ ᑐᓴᐅᒪᔾᔪᑎᓕᕆᓂᕐᒧᑦ ᑲᓐᖑᓇᖅᑐᓕᕆᓂᕐᒧᓪᓗ ᑲᒥᓴᓇ ᒪᐅᓇᑐᐃᓐᓇᖅ ᐅᓂᒃᑳᓂᒃ ᓴᖅᑭᑦᑎᓚᐅᖅᓯᒪᔪᖅ ᕿᑭᖅᑕᓂ ᐋᓐᓂᐊᕕᒃ ᑕᐃᓐᓇ ᑕᒻᒪᖅᓯᒪᔪᖅᓯᐅᑕᐅᓚᐅᖅᑎᓪᓗᒍ ᐊᒻᒪᓗ ᑖᒃᑯᐊ ᐅᓂᒃᑳᑦ ᒪᓕᒐᓕᐅᕐᕕᒻᒧᑦ ᓴᖅᑭᓚᐅᖅᓯᒪᓪᓗᒋᑦ ᓅᕖᕝᕙ 8, 2016-ᒥ.
ᓂᕆᐅᑉᐳᖓ ᓂᓪᓕᐅᑎᔅᓴᖃᑐᐊᕈᔅᓯ ᐊᐱᖅᑯᑎᔅᓴᖃᑐᐊᕈᔅᓯᓘᓐᓃᑦ ᑕᒪᑐᒪ ᒥᔅᓵᓄᑦ. ᖁᔭᓐᓇᒦᒃ.
ᑖᔅᓱᒧᖓ ᐅᖃᐅᓯᐅᕋᑖᖅᑐᒧᑦ ᐅᖃᐅᓯᔅᓴᑐᐃᓐᓇᕐᒥᒃ ᐅᖃᐅᓯᔅᓴᖃᖅᑐᖃᖅᐸ?
ᐱᑕᖃᓐᖏᑉᐸᑦ, ᐊᐱᖅᑯᑎᔅᓴᖃᖅᑐᖃᖅᐸ ᑖᔅᓱᒧᖓ ᐅᖃᐅᓯᐅᕋᑖᖅᑐᓄᑦ?
ᐱᑕᖃᓐᖏᑉᐸᑦ, ᑖᓐᓇ ᒪᓕᒐᔅᓴᖅ 41 ᑕᐃᑲᓂ ᒪᓕᒐᔅᓴᓂᒃ ᓄᐊᑦᑎᕕᔅᓯᓐᓃᒻᒪᑦ, ᐱᓚᐅᖅᓯᐅᒃ.
ᑕᑯᓚᐅᖅᓯᐅᒃ, ᐃᒻᒥᒃᑯᑦ ᐱᓕᕆᐊᕆᓂᐊᕋᑦᑎᒍ.
ᐱᓯᒪᖅᑰᓕᕋᔅᓯᐅᒃ, ᖃᓪᓗᓇᐅᔨᖓᔪᓂᒃ ᐱᓯᒪᒐᒪ ᖃᓪᓗᓇᑎᑐᑦ ᐅᖃᓕᒫᓐᓂᐊᖅᑐᖓ.
(ᑐᓵᔨᑎᒍᑦ) ᒪᓕᒐᔅᓴᖅ 41, ᒪᓕᒐᔾᔪᐊᖅ ᐋᖅᑭᒋᐊᖅᓯᔾᔪᑕᐅᓂᐊᖅᑐᖅ ᐃᓚᖏᓐᓂᒃ ᒪᓕᒐᔾᔪᐊᓐᓂᒃ ᐱᔾᔪᑎᒋᔭᐅᑎᓪᓗᒍ ᐊᕐᕌᒍᑕᒫᖅᓯᐅᑏᑦ ᐅᓂᒃᑳᑦ ᐅᖃᖅᑎᒧᑦ ᑐᓐᓂᖅᑯᑕᐅᖃᑦᑕᖅᑐᑦ. (ᑐᓵᔨᑎᒎᕈᓐᓃᖅᑐᖅ) ᓇᐄᓴᐅᑎᓕᒃ 1, ᐊᖏᖅᐱᓯᐅᒃ?
ᐃᒃᓯᕙᐅᑕᖅ: ᓇᐄᓴᐅᑎᖓ 2.
ᐃᒃᓯᕙᐅᑕᖅ: ᓇᐄᓴᐅᑎᖓ 3.
ᐃᒃᓯᕙᐅᑕᖅ: ᓇᐄᓴᐅᑎᖓ 4.
ᐃᒃᓯᕙᐅᑕᖅ: ᓇᐄᓴᐅᑎᖓ 5.
ᐃᒃᓯᕙᐅᑕᖅ: ᓇᐄᓴᐅᑎᖓ 6.
ᐃᒃᓯᕙᐅᑕᖅ: ᓇᐄᓴᐅᑎᖓ 7.ᐊᖏᖅᐱᓯᐅᒃ?
ᑲᑎᒪᔩᑦ, ᑖᓐᓇ ᒪᓕᒐᔅᓴᖅ ᓇᐄᓴᐅᑎᓕᒃ 41, ᐃᓗᐃᑦᑑᓪᓗᒍ ᐊᖏᖅᐱᓯᐅᒃ?
ᑐᓐᖓᕕᒋᓪᓗᒍ ᐊᑐᐊᒐᖅ ᓇᐄᓴᐅᑎᓕᒃ 62 (2), ᑲᑎᒪᔩᑦ ᐊᖏᖅᐱᓰ ᑖᓐᓇ ᒪᓕᒐᔅᓴᖅ ᓇᐄᓴᐅᑎᓕᒃ 41 ᒫᓐᓇᑲᐅᑎᒋ ᐱᖓᔪᐊᓐᓂ ᐅᖃᓕᒫᖅᑕᐅᔪᓐᓇᖁᓕᖅᖢᒍ? ᐊᖏᖅᐱᓰ?
ᐅᖃᖅᑎᑦᑎᔩ, ᑖᔅᓱᒧᖓ ᐱᔭᕇᕈᑎᒥᒃ ᐅᖃᐅᓯᒃᓴᖃᕈᕕᑦ ᐱᕕᖃᖅᑎᑉᐸᒋᑦ.
ᐅᖃᖅᑎ: ᐄ, ᖁᔭᓐᓇᒦᑦᑎᐊᖅᐳᖓ ᐃᓕᔅᓯᓐᓂᒃ, ᑕᒪᑐᒥᖓ ᐊᖏᑦᑎᐊᖅᑐᐊᐃᓐᓅᒐᔅᓯ ᐊᒻᒪ ᑖᒃᑯᐊ ᐃᖅᑲᓇᐃᔭᖅᑎᒋᔭᕗᑦ ᑕᒪᒻᒥᒃ ᑕᕝᕙᓂ ᒪᓕᒐᓕᐅᕝᕕᐅᑉ ᐃᓗᐊᓂ ᐱᓕᕆᑦᑎᐊᖅᓯᒪᓂᖏᓄᓪᓗ ᖁᔭᓐᓇᒦᑦᑎᐊᑐᐃᓐᓇᖅᐳᖓ ᐊᒻᒪ ᒪᓕᒐᓕᐅᖅᑎᐅᖃᑎᒃᑲ ᖁᔭᓐᓇᒦᑦᑎᐊᖅᐸᔅᓯ ᐃᓘᓐᓇᓯ.
ᒪᓕᒐᒃᓴᖅ 43 - ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒍ ᒪᓕᒐᓕᐅᕐᕕᒻᒧᑦ ᐊᒻᒪᓗ ᒥᓂᔅᑕᐃᑦ ᑲᑎᒪᔨᖏᓐᓄᑦ ᒪᓕᒐᖅ - ᑲᑎᒪᔨᕋᓛᓂᑦ ᐃᓱᒪᒃᓴᖅᓯᐅᖅᑕᐅᓂᖓ
ᐅᖃᖅᑎᑦᑎᔩ, ᒫᓐᓇ ᒪᓕᒐᔅᓴᖅ ᓇᐄᓴᐅᑎᓕᒃ 43 ᐱᓕᕆᐊᕆᔪᒪᒐᑦᑎᒍ, ᐊᒻᒪ ᑖᔅᓱᒥᖓ ᐱᓕᕆᖃᑎᒋᓂᐊᕋᑦᑎᒋᑦ ᑖᔅᓱᒧᖓ 43-ᒧᑦ ᐱᒋᐊᖅᑎᑦᑎᔾᔪᑎᒥᒃ ᐅᖃᐅᓯᒃᓴᖃᕈᕕᑦ ᒫᓐᓇ ᐱᕕᖃᖅᑎᓕᖅᐸᒋᑦ.
ᐅᖃᖅᑎ: ᐅᖃᖅᑎᑦᑎᔩ, ᖁᔭᓐᓇᒦᒃ, ᒪᒥᐊᓇᖅ.
ᒪᓕᒃᓴᑐᐃᓐᓇᒻᒥᒐᒪ.
(ᑐᓵᔨᑎᒍᑦ) ᖁᕕᐊᓱᒃᑐᖓ ᐱᕕᖃᖅᑎᑕᐅᓐᖑᐊᑕᖅᓯᓐᓇᕋᒪ ᓇᐄᑦᑐᓂᒃ ᒪᑐᐃᖅᓯᔾᔪᑎᖃᕈᒪᓪᓗᖓ ᒪᓕᒐᔅᓴᖅ 43, ᒪᓕᒐᔾᔪᐊᖅ ᐋᖅᑭᒋᐊᖅᓯᔾᔪᑕᐅᓂᐊᖅᑐᖅ ᒪᓕᒐᓕᐅᖅᑏᑦ ᐊᒻᒪ ᐊᐅᓚᑦᑎᔩᑦ ᑲᑎᒪᔨᖏᑦᑕ ᒪᓕᒐᔾᔪᐊᖓᓐᓂᒃ.
ᒪᓕᒐᔅᓴᖅ 43, ᐋᖅᑭᒋᐊᖅᓯᕗᖅ ᐅᐃᒍᖓᓂᒃ ᓯ, ᒪᓕᒐᓕᐅᖅᑏᑦ ᐊᒻᒪ ᐊᐅᓚᑦᑎᔩᑦ ᑲᑎᒪᔨᖏᑦᑕ ᒪᓕᒐᔾᔪᐊᖓᓐᓂᒃ, ᑮᓇᐅᔾᔭᒃᓵᖏᑦ  ᐃᑲᔫᓯᐊᕆᔭᐅᖃᑦᑕᖅᑐᓪᓗ ᐅᓄᓐᓂᖏᑦ ᐊᓯᔾᔨᖅᑕᐅᔪᓐᓇᓐᓂᐊᒻᒪᑕ.
ᑖᒃᑯᐊ ᐊᓯᔾᔨᖅᑕᐅᕗᑦ ᒫᓐᓇᕈᓘᓚᐅᖅᑐᖅ ᓄᓇᕗᑦ ᒐᕙᒪᒃᑯᑦ ᐊᒻᒪᓗ ᓄᓇᕗᒻᒥ ᐃᖅᑲᓇᐃᔭᖅᑎᑦ ᑲᑐᔾᔨᖃᑎᒌᖏᑦ ᓄᑖᓂᒃ ᐊᖏᕈᑎᓂᒃ ᐊᑎᓕᐅᕆᓚᐅᖅᓯᒪᓂᖏᑦ ᐱᔾᔪᑎᒋᓪᓗᒍ.
ᒪᓕᒐᓕᐅᕝᕕᒻᒧᑦ ᒪᓕᒐᓕᐅᖅᑏᑦ ᑮᓇᐅᔾᔭᒃᓵᖏᑦ ᐅᓄᖅᓯᒋᐊᖅᑕᐅᓂᐊᖅᑐᑦ ᒪᓕᑐᐃᓐᓇᓪᓗᒋᑦ ᐳᓴᓐᑎᖏᑦ ᑕᐃᒃᑯᐊ ᐊᖏᕈᑕᐅᓚᐅᖅᑐᑦ ᑖᒃᑯᓄᖓ ᓄᓇᕗᒻᒥ ᐃᖅᑲᓇᐃᔭᖅᑏᑦ ᑲᑐᔾᔨᖃᑎᒌᖏᓐᓄᑦ.
ᐃᒃᓯᕙᐅᑖᖅ, ᑕᕝᕙ ᒪᑐᐃᖅᓯᔾᔪᑎᒃᑲ ᓂᕆᐅᑉᐳᖓ ᐅᖃᐅᓯᒃᓴᖃᑐᐊᕈᔅᓯ ᐊᐱᖅᑯᑎᒃᓴᖃᑐᐊᕈᔅᓯᓗ ᑕᒪᔅᓱᒧᖓ ᒥᒃᓵᓄᑦ ᒪᑐᐃᖓᓂᐊᖅᐳᒍᑦ. ᖁᔭᓐᓇᒦᒃ ᐃᒃᓯᕙᐅᑖᖅ.
ᐃᒃᓯᕙᐅᑕᖅ: ᖁᔭᓐᓇᒦᒃᑕᐅᖅ ᐅᖃᖅᑎᑦᑎᔩ, ᑖᔅᓱᒧᖓ ᐅᖃᐅᓯᐅᔪᒧᑦ ᐅᖃᐅᓯᒃᓴᑐᐃᓐᓇᖅᑕᖃᖅᐹ ᐅᕝᕙᓘᓐᓃᑦ ᐊᐱᖅᑯᑎᒃᓴᖅᑕᖃᖅᐸ?
ᐱᑕᖃᓐᖏᑉᐸᑦ, ᑖᓐᓇ ᒪᓕᒐᔅᓴᓂᒃ ᓄᐊᑦᑎᕕᔅᓯᓐᓂ ᑎᒍᓚᐅᖅᓯᐅᒃ, ᓇᐄᓴᐅᑎᓕᒃ 43, ᐱᓯᒪᔭᐃᓐᓇᕆᖅᑰᓕᕋᑦᑎᒍ.
ᖃᓪᓗᓇᐅᔨᖓᔪᓂᒃ ᑎᑎᕋᖅᓯᒪᔪᓂᒃ ᐱᓯᒪᒐᒪ ᖃᓪᓗᓈᑎᑐᑦ ᐅᖃᓕᒫᓐᓂᐊᖅᑕᕋ. (ᑐᓵᔨᑎᒍᑦ) ᒪᓕᒐᔅᓴᖅ 43, ᒪᓕᒐᔾᔪᐊᖅ ᐋᖅᑭᒋᐊᖅᓯᔾᔪᑕᐅᓂᐊᖅᑐᖅ ᒪᓕᒐᓕᐅᖅᑏᑦ ᐊᒻᒪ ᐊᐅᓚᑦᑎᔩᑦ ᑲᑎᒪᔨᖏᑦᑕ ᒪᓕᒐᔾᔪᐊᖓᑦ. (ᑐᓵᔨᑎᒎᕈᓐᓃᖅᑐᖅ) ᓇᐄᓴᐅᑎᖓ 1, ᐊᖏᖅᐱᓯᐅᒃ?
ᐃᒃᓯᕙᐅᑕᖅ: ᓇᐄᓴᐅᑎᖓ 2.
ᐃᒃᓯᕙᐅᑕᖅ: ᓇᐄᓴᐅᑎᖓ 3.
ᐃᒃᓯᕙᐅᑕᖅ: ᖁᔭᓐᓇᒦᒃ, ᑲᑎᒪᔩᑦ ᑖᓐᓇ ᒪᓕᒐᔅᓴᖅ ᓇᐄᓴᐅᑎᓕᒃ 43-ᒥᒃ ᐃᓗᐃᑦᑑᓪᓗᒍ ᐊᖏᖅᐱᓯᐅᒃ?
ᐃᒃᓯᕙᐅᑕᖅ: ᑐᓐᖓᕕᒋᓪᓗᒍ ᐊᑐᐊᒐᖅ ᓇᐄᓴᐅᑎᓕᒃ 62(2), ᑲᑎᒪᔩᑦ ᐊᖏᖅᐱᓰ ᑖᓐᓇ ᒪᓕᒐᔅᓴᖅ ᓇᐄᓴᐅᑎᓕᒃ 43-ᒥᒃ ᒫᓐᓇᑲᐅᑎᒋ ᐱᖓᔪᐊᓐᓂᒃ ᐅᖃᓕᒫᖅᑕᐅᔪᓐᓇᖁᓕᖅᖢᒍ? ᐊᖏᖅᐱᓰ?
ᐅᖃᖅᑎᑦᑎᔩ, ᑖᔅᓱᒧᖓ ᐱᔭᕇᕈᑎᒥᒃ ᐅᖃᐅᓯᒃᓴᖃᕈᕕᑦ ᐱᕕᖃᖅᑎᑉᐸᒋᑦ.
ᖁᔭᓐᓇᒦᑐᐃᓐᓇᑦᑎᐊᓕᖅᐳᖓ ᑖᒃᑯᐊ ᐃᖅᑲᓇᐃᔭᖅᑎᕗᑦ ᐱᓕᕆᑦᑎᐊᕐᒪᑕ ᑕᒪᑐᒥᖓ ᐊᒻᒪᓗ ᑕᒪᑐᒥᖓ ᐊᓂᒍᐃᑎᑦᑎᔪᓐᓇᕋᔅᓯ ᖁᔭᓐᓇᒦᑦᑎᐊᖅᑕᔅᓯ.
ᐃᖅᓱᖅᑏ, ᑖᓐᓇ ᐃᖅᑲᓇᐃᔭᖅᑎᖓ ᑕᕝᕙᓐᖓᑦ ᑲᑎᒪᕕᒻᒥᑦ ᐊᓂᑎᑲᐃᓐᓇᕈᓐᓇᖅᐱᐅᒃ.
ᑲᑎᒪᔩᑦ, ᖃᓄᐃᓕᐅᕈᒪᓕᖅᐱᓯ?
ᐅᓪᓗᑯᑖᕌᓘᖕᒪᑦ ᐃᓚᐃᑎᒍᑦ, ᑕᐃᒪᐃᑦᑑᒻᒪᑦ ᐱᔭᕇᖅᐸᓪᓕᐊᔪᒪᓕᖅᑐᖓ.
ᐃᒃᓯᕙᐅᑕᖅ: ᐄᓛᒃ. ᖁᔭᓐᓇᒦᒃ.
ᐱᖁᔨᕗᖔᕈᑎᑕᖃᕐᒪᑦ ᐅᓂᒃᑳᖁᓕᖅᖢᖓ ᐱᖁᔨᕗᖔᕈᓪᓗ ᓂᓪᓕᐅᑎᒋᔪᓐᓇᕋᓯᐅᒃ.
ᐱᖁᔨᕗᖔᕈᑎᒧᑦ ᓈᒻᒪᒃᓴᖅᑐᑦ ᐃᓵᒡᓕᑦ.
ᐱᖁᔨᕗᖔᕈᑦ ᑲᔪᓯᔪᖅ. ᓂᑯᕕᓐᓂᐊᖅᐳᖓ ᐅᖃᖅᑎᒧᓪᓗ ᐅᓂᒃᑳᕐᓗᖓ.
ᓈᓴᐅᑎᖃᖅᑐᖅ 20.
ᐃᓄᒃ: ᐅᖃᖅᑏ, ᑲᑎᒪᔨᖁᑎᑎᑦ ᐱᖁᔭᒃᓴᓂᒃ ᐱᓕᕆᐊᖃᖅᑲᐅᖕᒪᑕ ᓇᐃᓴᐅᑎᓕᖕᓂᒃ 26, 28, 30, 38, 41, ᐊᒻᒪᓗ 43 ᐊᒻᒪᓗ ᐅᓂᒃᑳᕈᒪᓪᓗᑕ ᑖᒃᑯᐊ ᐱᖁᔭᒃᓴᑦ ᓇᐃᓴᐅᑎᓖᑦ 26, 28, 30, 41, ᐊᒻᒪᓗ 43 ᒫᓐᓇᑲᐅᑎᒋ ᐱᖓᔪᐊᓐᓂᒃ ᐅᖃᓕᒫᖅᑕᐅᖁᓕᖅᖢᑎᒍ ᐊᒻᒪᓗ ᐱᖁᔭᒃᓴᖅ ᓇᐃᓴᐅᑎᓕᒃ 38 ᒫᓐᓇᑲᐅᑎᒋ ᐅᖃᓕᒫᖅᑕᐅᖁᓪᓗᑎᒍ ᐋᖅᑭᒋᐊᖅᓯᒪᓕᖅᑎᓪᓗᒍ, ᐊᒻᒪᑦᑕᐅᖅ ᑲᑎᒪᔨᖁᑎᑎᑦ ᐊᑕᐅᓯᕐᒥᒃ ᐱᖁᔨᕗᖔᕈᑎᒥᒃ ᐊᑐᓕᖅᑎᑦᑎᖅᑲᐅᔪᑦ.
ᐅᖃᖅᑎ: ᐱᖁᔨᕗᖔᕈᒻᒥᒃ ᓇᑎᕐᒦᑦᑐᖃᕐᒪᑦ.
(ᑐᓵᔨᑎᒍᑦ) ᖁᔭᓐᓇᒦᒃ, ᒪᓕᒐᓕᐅᖅᑏᑦ.
ᑕᐃᒪ ᒪᓕᒐᓕᐅᕐᕕᒃ ᑐᓴᖅᑎᑦᑐᒪᒐᒃᑯ ᑎᑎᕋᖅᓯᒪᔪᒥᒃ ᐊᑐᖅᖢᒍ ᒪᓕᒐᖅ 20(2) ᑖᓐᓇ ᒪᓕᒐᓕᐅᖅᑎ ᐃᖃᓗᒃᑑᑦᑎᐊᕐᒧᑦ ᓇᒻᒥᓂᖅ ᐱᔪᓐᓇᐅᑎᒥᓂᒃ ᐊᑐᕐᓗᓂ ᑕᕝᕘᓇ ᒪᓕᒐᒃᑯᑦ ᓴᖅᑭᑦᑎᒻᒪᑦ ᐃᓕᓴᕆᕙᕋ.
ᒪᓕᒐᓕᐅᖅᑎ ᐃᖃᓗᒃᑑᑦᑎᐊᕐᒧᑦ, ᒥᔅᑕ ᐲᑕᓴᓐ, ᑲᔪᓯᒋᐊᕆᑦ.
ᐅᖃᖅᑏ, ᐅᓪᓗᒥ ᓇᖏᖅᓯᕗᖓ ᒪᓕᒐᖅ 20(1) ᓇᒻᒥᓂᖅ ᑐᓴᐅᑎᒃᑯᑦ ᐸᓯᔭᐅᓚᐅᕋᒪ.
ᒥᓂᔅᑕᐅᓪᓗᑕ ᓇᐅᑦᑎᓱᖅᑕᐅᑦᑎᐊᕋᑦᑕ ᑐᓴᐅᑎᑎᒍᑦ ᐱᕙᓪᓕᐊᑎᓪᓗ ᑕᐃᒫᒃ
ᓂᖓᑦᑕᐃᓕᒪᔪᓐᓇᓲᖑᒐᑦᑕ ᒪᓕᑐᐃᓐᓇᖅᑐᑕᓗ ᑖᒃᑯᐊ ᐱᔨᑦᑎᕋᖅᑐᒋᑦ ᓄᓇᕗᒻᒥ.
ᑭᓯᐊᓂ, ᐃᓛᓐᓂᒃᑯᑦ ᐱᓗᐊᓕᖃᑦᑕᕐᒪᑦ.
ᐅᖃᖅᑏ, ᑕᒪᒃᑯᐊ ᑐᓴᐅᑏᑦ ᓴᖅᑭᑦᑎᖃᑦᑕᕐᒪᑕ ᒥᓂᔅᑕᐅᓪᓗᖓ ᐱᓕᕆᖃᑦᑕᖅᑐ ᐅᓄᖅᑐᓯᓂᖅᓴᐅᓪᓗᖓ ᐊᖏᖃᑎᒋᖃᑦᑕᖅᑕᕋᓗᐊᕋ.
ᐅᖃᓚᐅᕋᓗᐊᕐᓗ ᑭᐊᓐᑦ ᑐᕆᔅᑯ, APTN-ᒥ ᑲᓇᑕᓕᒫᒥ ᑐᓴᐅᑎᖏᑎᒍᑦ ᖃᕋᓴᐅᔭᒃᑯᑦ ᒫᑦᓯ 9-ᖑᑎᓪᓗᒍ ᑕᐃᔭᐅᔪᖅ, “ᓄᓇᕗᒻᒥ ᓯᕗᓕᖅᑎᐅᓚᐅᖅᑐᖅ ᐸᓖᓯᒃᑯᑦ ᐅᓂᒃᑳᓕᐊᖓ ᖃᓄᐃᒻᒪᑦ ᑲᓐᖑᓇᖅᑐ.”
ᑕᐃᒪ ᑭᐅᓚᐅᓐᖏᒻᒪᑕ ᐱᖓᓱᑦ ᑕᐃᒫᒃ ᑐᓴᖅᑎᓂᓪᓗᑐᐃᓐᓇᕋᒃᑭᑦ.
ᑕᐃᒪ ᑏᕖᒃᑯᑦ ᒥᔅᑕ ᑐᕈᔅᑯ ᐅᖃᓕ ᓄᓇᕗᑦ ᒐᕙᒪᑦ ᐅᓂᒃᑳᒥᒃ ᐅᓂᒃᑳᖁᔨᓚᐅᕐᒪᑕ ᐸᓖᓯᒃᑯᑦ ᖃᐅᔨᓴᖅᑕᐅᓂᖏᓐᓂᒃ.
ᐅᖃᖅᑏ, ᓄᓇᕗᑦ ᒐᕙᒪᒃᑯᖏᑦ ᓇᒥᓂᕐᓘᓐᓃᑦ ᐅᓂᒃᑳᓕᐅᖁᔨᓚᐅᖅᓯᒪᓐᖏᓐᓇᑦᑕ ᐸᓖᓯᒃᑯᓐᓂ.
ᐅᖃᑦᑎᐊᖅᑰᓚᐅᕋᓗᐊᕋᒪ ᐊᒃᑐᕝᕙ 18, 2016 ᐊᒻᒪᓗ ᒫᑦᓯ 2017 ᑲᑎᒪᔾᔪᑎᒥᓃᑦ ᑖᒃᑯᐊ ᒪᓕᒐᓕᕆᔨᒃᑯᑦ ᐃᖅᑲᓇᐃᔭᖅᑎᖏᑦ ᖃᓄᐃᓕᐅᖃᑦᑕᕐᒪᖔᑕᓕ ᑲᓇᑕᓕᒫᒥ ᓇᐅᑦᑎᓱᖅᑕᐅᓂᕐᒧᑦ ᐸᓖᓯᒃᑯᓐᓂ.
ᑕᐃᒪ ᓇᐅᓈᖅᓯᒪᔪᒥᒃ APTN-ᑯᑦ ᖃᕋᓴᐅᔭᖏᑎᒍᑦ ᒥᔅᑕ ᑐᕆᔅᑯ ᐅᖃᖅᓯᒻᒪᔪᖅ ᑖᒃᑯᐊ ᐸᓖᓯᐅᓐᖏᑦᑐᓂᒃ ᖃᐅᔨᓴᖅᑕᐅᓚᐅᕐᒪᑕ ᐸᓖᓯᒃᑯᑦ  ᑲᓇᑕᓕᒫᒥ ᓄᓇᕗᑦ ᐱᓕᕆᓂᖅ.”
ᐊᒻᒪᓗ ᐅᓂᒃᑳᖅᑎᖃᓐᖏᑦᑐᖅ, ᐅᖃᖅᑏ ᐊᒻᒪᓗ ᖃᐅᔨᓴᕐᓂᖃᓚᐅᓐᖏᑦᑐᒍᑦ ᐸᓖᓯᒃᑯᓐᓂ.
ᒥᔅᑕ ᑐᕆᔅᑯ ᐸᓖᓯᒃᑯᓐᓂ ᑕᑯᔅᓴᐅᑎᑕᐅ.
ᑕᐃᒪ ᕿᒥᕐᕈᖁᓚᐅᕋᒃᑭᑦ ᐊᕕᒃᑐᖅᓯᒪᔪᓂᒃ ᖃᓄᐃᓕᐅᖃᑦᑕᕐᒪᖔᑕᓕ ᐸᓖᓯᒃᑯᓐᓂ ᖃᐅᔨᓴᕐᓂᖅ.
ᑖᓐᓇ ᑲᑎᒪᔾᔪᑎᕕᓂᖅ ᑎᑎᕋᖅᓯᒪᑦᑎᐊᖅᑐᖅ.
ᑐᑭᓯᓂᕐᓗᑦᑐᕕᓂᐅᑐᐃᓐᓇᕆᐊᖃᕐᒪᑦ ᑭᐅᓪᓗᖓ, ᒫᑦᓯ 2-ᖑᑎᓪᓗᒍ, ᑖᓐᓇ ᒐᕙᒪᒃᑯᑦ ᐃᓗᐊᓃᒻᒪᑦ ᐅᓂᒃᑳᖅ.
ᐅᖃᖅᑏ, ᑕᐃᒪ ᐅᖃᖃᑎᒋᓪᓗᒍ ᐃᖅᑲᓇᐃᔭᖅᑎᒃᑲ ᓄᐊᑦᑎᖁᓚᐅᕋᒃᑭᑦ ᐅᕙᓐᓄᑦ ᐊᓯᖏᓪᓕ ᐊᕕᒃᑐᖅᓯᒪᔪᑦ ᑲᓇᑕᒥ ᖃᓄᐃᓕᐅᖃᑦᑕᕐᒪᖔᑕ ᐸᓖᓯᒃᑯᑦ ᖃᐅᔨᓴᖅᑕᐅᓂᖏᑦ.
ᑕᐃᒪᓐᓇᑑᓚᐅᖅᑐᖅ. ᑖᒃᑯᐊ ᐊᕕᒃᑐᖅᓯᒪᔪᒃᑲᓐᓃᑦ ᐅᖃᓪᓚᖃᑎᒋ ᑕᐃᒪ ᖃᐅᔨᓴᕐᓂᕐᒧᑦ.
ᐊᒻᒪᓗᒃᑲᓐᓂᖅ, ᒥᔅᑕ ᑐᕆᔅᑯ ᐅᖃᕐᒥᒻᒪᑦ “ᐅᑲᓕᖅ ᑖᒃᑯᓂᖓ ᕿᒥᕐᕈᖁᔨᓚᐅᕐᒪᑦ ᖃᐅᔨᓴᖅᑕᐅᓂᖏᑦ  ᓄᓇᑖ 2016 ᐃᖃᓗᓐᓂ ᐃᖃᓗᐃᑦ ᓂᒋᐊᓂ ᐱᓕᕆᔪᖃᓚᐅᖅᑎᓪᓗᒍ.”
ᐅᖃᖅᑏ, ᒥᔅᑕ ᐅᑲᓕᖅ ᐊᒃᑐᕝᕙ 18, 2016, ᐊᐱᖅᑯᑎᖓ ᑕᐃᒪᓐᓇ ᑐᒃᓯᕋᓚᐅᓐᖏᒻᒪᑦ ᐸᓖᓯᒃᑯᑦ ᖃᐅᔨᓴᖅᑕᐅᔭᕆᐊ ᐊᐱᕆᔫᒐᓗᐊᖅ ᐃᒪᓐᓇ, ᐃᑲᔪᖅᑐᐃᕗᖓ ᑕᕝᕙᓂ ᐸᓖᓯᐅᓐᖏᑦᑐᓄᑦ ᓇᐅᑦᑎᓱᖅᑎᑕᖃᕐᓂᐊᕐᒪᑦ.
ᑕᐃᒪ ᓇᓗᓇᓐᖏᑎᐊᕐᒪᑦ ᐅᖃᖃᑎᒋᓪᓗᒋᑦ ᑖᒃᑯᐊ ᐃᖅᑲᓇᐃᔭᖅᑏᑦ ᒪᓕᒐᓕᕆᓂᕐᒧᑦ ᐊᓯᖏᓐᓄᑦ ᐊᕕᒃᑐᖅᓯᒪᔪᓂᒃ ᖃᓄᐃᓕᐅᖃᑦᑕᕐᒪᖔᑕ ᐸᓖᓯᒃᑯᑦ ᓇᐅᑦᑎᓱᖅᑕᐅᓂᖏᓐᓄᑦ.
ᐊᒻᒪᓗᒃᑲᓐᓂᖅ, ᒥᔅᑕ ᐅᑲᓕᖅ ᐅᖃᐅᓯᖃᓚᐅᕐᖓᑦ ᐸᓖᓯᐅᓐᖏᑦᑐᓂᒃ ᓇᐅᑦᑎᓱᖅᑎᖃᕐᓗᑎᑦ ᐋᑐᕚ ᐸᓖᓯᒃᑯᑦ ᐱᓕᕆᐊᖏᓐᓂᒃ ᐊᒻᒪᓗ ᑕᐃᒫᒃ ᐸᓖᓯᒃᑯᓂᐅᓐᖏᑦᑐᖅ.
ᐃᓱᒫᓘᑎᒋᒐᒃᑯ, ᐅᖃᖅᑎ, ᑖᓐᓇ ᓄᓴᐅᑎᓕᕆᔨ ᑖᔅᓱᒥᖓ ᓇᐅᑦᑎᓱᖅᑎᑖᖁᔨᖅᑰᔭ ᑖᓐᓇ ᓱᓕᓐᖏᒻᒪᑦ ᖃᐅᔨᓴᕈᕕᐅᒃ ᑲᑎᒪᔾᔪᑎᕕᓃᑦ.
ᑕᐃᒪ ᐸᓖᓯᒃᑯᑦ ᐅᖃᐅᑎᑦᑎᐊᕈᒪᕙᒃᑲ ᓄᓇᕗᑦ ᒐᕙᒪᒃᑯᖏᓐᓂᒃ ᖁᔭᓕᖃᑦᑕᕐᒪᑕ ᐸᓖᓯᒃᑯᑦ ᐊᑦᑕᓇᖅᑐᒦᑦᑐᑎᑦ ᓴᐳᒻᒥᓯᓇᓱᒃᑐᑎᑦ ᓄᓇᖃᖅᑐᓂᒃ ᓄᓇᕗᑦ ᐃᓗᐊᓂ.
ᐅᖃᖅᑏ, ᑖᓐᓇ ᐸᓖᓯᐅᓐᖏᑦᑐᓂᒃ ᓇᐅᑦᑎᓱᖅᑎᖃᕐᓂᖅ ᐊᒻᒪᓗ ᖃᐅᔨᓴᕐᓂᖅ ᐱᒻᒪᕆᐅᔪᓂᒃ ᐸᓖᓯᒃᑯᑦ ᐱᓕᕆᐊᖏᓐᓂᒃ ᓄᓇᕗᒻᒥ ᐱᔭᕆᑐᔫᒻᒪᑦ.
ᐅᐱᕐᖔᖑᓚᐅ ᐱᓕᕆᔭᕆᐊᖃᖅᑐᒻᒪᕆᐅᔪᑦ ᓱᓕ.
ᐊᒻᒪᓗ ᑖᒃᑯᐊ ᐅᖃᖃᑎᒋᓪᓗᒋᑦ ᑐᓴᖅᑎᑦᑎᖃᑎᒋᓪᓗᒋᑦ ᐸᓖᓯᒃᑯᑦ ᓅᕕᕝᕙ 2016-ᒥ  ᓴᖅᑭᑕᐅᓚᐅᖅᑐᑦ ᒪᓕᒐᓕᐅᕐᕕᒻᒧᑦ ᐅᖃᖅᓯᒪᔪᐃᓐᓇᐅᓚᐅᕋᑦᑕ ᑕᒪᒃᑯᐊ ᐋᖅᑭᒍᑎᔪᒪᓪᓗᒋᑦ “ᓄᓇᕗᑦ ᒐᕙᒪᒃᑯᖏᑦ ᐸᓖᓯᒃᑯᓪᓗ ᐊᖏᖃᑎᒌᒃᐳᑦ ᑕᒪᒃᑯᐊ ᐸᓯᔭᐅᓂᖏᑦ ᐸᓖᓯᒃᑯᑦ ᐱᒻᒪᕆᐅᓗᒋᑦ ᖃᓄᐃᓕᔭᐅᒋᐊᑲᐅᑎᒋᖃᑦᑕᓪᓗᑎᒃ.”
ᐅᖃᖅᑏ, ᒪᑐᔪᒪᓪᓗᒍ ᑖᒃᑯᐊ ᐸᓖᓯᒃᑯᓐᓃᑦᑐᑦ ᐃᓱᒪᒋᑦᑎᐊᕋᒃᑭᑦ ᓄᓇᑦᑎᓐᓂ ᓴᐳᒻᒥᒃᓯᖃᑦᑕᒻᒪᑕ
ᓄᓇᖃᖃᑕᐅᔪᑦ ᕿᑐᓐᖓᖏᓪᓗ ᐃᓕᓐᓂᐊᖃᑎᖃᖃᑦᑕᖅᑐ ᖃᓄᐃᓕᐅᑯᓘᔭᓐᓂᖏᓪᓗ ᑮᓇᐅᔾᔭᔅᓴᓇᑎᒃ ᐱᓕᕆᖃᑦᑕᖅᑐᖅ ᖁᔭᓐᓇᒦᖅᐸᒃᑲ.
ᓇᓗᓇᐃᖅᓯᔪᒃᓴᐅᒐᓗᐊᖅᐳᖅ ᑖᔅᓱᒥᖓ ᑐᑭᓯᓂᓪᓗᑦᑕᐅᓯᒪᓂᐅᔪᒥᒃ ᓴᖅᑭᓚᐅᖅᑐᓄᑦ.
ᑖᓐᓇ ᒪᓕᒐᖅ 20 ᖃᓄᐃᓕᐅᕆᐊᖃᖅᑕᑦᑎᓐᓂᒃ ᐃᒃᓯᕙᐅᑕᒻᒥᒃ ᒪᓕᒐᓕᐅᕝᕕᒻᒥᓪᓘᓐᓃᑦ ᑖᓐᓇ ᒪᑐᔪᖅ, ᐊᒻᒪᓗ ᑲᔪᓂᐊᖅᐳᒍᑦ ᑲᑎᒪᔾᔪᑎᒃᓴᓄᑦ ᑭᖑᓪᓕᒻᒧᑦ.
ᐱᖓᔪᐊᓐᓂ ᐅᖃᓕᒪᖅᑕᐅᓂᖏᑦ ᒪᓕᒐᔅᓴᐃᑦ.
ᒥᓂᔅᑕᐅᔪᖅ ᐃᓄᓕᕆᔨᒃᑯᓐᓄᑦ, ᒥᓂᔅᑐ ᔮᓂ ᒪᐃᒃ.
ᒪᓕᒐᒃᓴᖅ 26 - ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒍ ᐃᓄᓕᕆᓂᕐᒧᑦ ᒪᓕᒐᖅ - ᐱᖓᔪᐊᓐᓂᒃ ᐅᖃᓕᒫᖅᑕᐅᓂᖓ
ᐊᖓᔪᖅᑳᖅ ᔮᓂ ᒪᐃᒃ: ᖁᔭᓐᓇᒦᒃ, ᐅᖃᖅᑏ, ᐱᖁᔨᕗᖔᖅᑐᖓ ᐊᐃᑉᐱᖅᑕᐅᓪᓗᖓ ᒪᓕᒐᓕᐅᖅᑎ ᐊᕝᕕᐊᑦ, ᑎᑭᕌᔾᔪᒃ ᐅᐊᓐᓇᖅ, ᑖᓐᓇ ᐱᔾᔪᑎᒋᓪᓗᒍ ᒪᓕᒐᖅ 26, ᒪᓕᒐᖅ ᐊᓯᔾᔨᕆᐊᕈᑎ ᐃᓄᓕᕆᓂᒻᒧᑦ ᒪᓕᒐᖅ ᐅᖃᓕᒫᖅᑕᐅᖁᓪᓗᒍ ᐱᖓᔪᐊᓐᓂᒃ.
ᐅᖃᖅᑎ (ᑐᓵᔨᑎᒍᑦ): ᑖᓐᓇ ᐱᖁᔨᕗᖔᕈᑎᑦ ᓈᒻᒪᒻᒪᑦ, ᓈᒻᒪᒃᓴᖅᑐᖅ?
(ᑐᓵᔨᒃᑰᕈᓐᓃᖅᑐᖅ) ᖁᔭᓐᓇᒦᒃ. (ᑐᓵᔨᑎᒍᑦ) ᐊᑭᕋᖅᑐᖅᑐᑦ.
ᒥᓂᔅᑑᔪᖅ ᓄᓇᓕᓐᓂ ᒐᕙᒃᑲᓐᓂᓪᓗ ᐱᔨᑦᑎᖅᑎᓄᑦ, ᒥᔅᑐ ᔫ ᓴᕕᑲᑖᖅ.
ᒪᓕᒐᒃᓴᖅ 28 - ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒍ ᒪᓕᒐᐃᑦ ᐱᔾᔪᑎᓖᑦ ᐊᑐᐊᖅᑕᐅᔭᕆᐊᓕᓐᓂᒃ ᐊᔾᔨᒌᓕᖓᑎᑕᐅᔪᓂᓪᓗ - ᐱᖓᔪᐊᓐᓂᒃ ᐅᖃᓕᒫᖅᑕᐅᓂᖓ
ᐊᖓᔪᖅᑳᖅ ᔫ ᓴᕕᑲᑖᖅ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑏ, ᐱᒋᐊᖅᑎᑦᑎᕗᖓ ᐊᐃᑉᐱᖅᑕᐅᓪᓗᖓ ᒪᓕᒐᓕᐅᖅᑎᐊᓄᑦ ᐃᖃᓗᒃᑑᑦᑎᐊᑉ ᑖᓐᓇ ᒪᓕᒐᔅᓴᖅ 28, ᒪᓕᒐᔅᓴᖅ ᐊᓯᔾᔨᕆᐊᕈᑎ ᒪᑯᓄᖓ ᒪᓕᒋᐊᓕᓐᓄᑦ ᐱᖓᔪᐊᓐᓂ ᐅᖃᓕᒫᖅᑕᐅᖁᓪᓗᒍ.
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᑖᓐᓇ ᐱᖁᔨᕗᖔᕈᑎᑦ ᓈᒻᒪᒻᒪᑦ, ᓈᒻᒪᒃᓴᖅᑐᖅ? (ᑐᓵᔨᒃᑰᕈᓐᓃᖅᑐᖅ) ᖁᔭᓐᓇᒦᒃ.
ᐱᖓᔪᐊᓐᓂᒃ ᐅᖃᓕᒫᖅᑕᐅᓂᖏᑦ ᒪᓕᒐᔅᓴᖅ.
ᒥᓂᔅᑐᒋᔭᐅᔪᖅ ᓄᓇᓕᓐᓄᑦ ᒐᕙᒪᒃᑯᓐᓄᓪᓗ ᐱᔨᑦᑎᖅᑎᓄᑦ, ᒥᓂᔅᑕ ᔫ ᓴᕕᑲᑖᖅ.
ᒪᓕᒐᒃᓴᖅ 30 - ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒍ ᐃᑯᐊᓪᓚᑦᑕᐃᓕᑎᑦᑎᓂᕐᒧᑦ ᒪᓕᒐᖅ - ᐱᖓᔪᐊᓐᓂᒃ ᐅᖃᓕᒫᖅᑕᐅᓂᖓ
ᐊᖓᔪᖅᑳᖅ ᔫ ᓴᕕᑲᑖᖅ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑏ, ᐱᒋᐊᖅᑎᑦᑎᕗᖓ ᐊᐃᑉᐱᖅᑕᐅᓪᓗᖓ ᒪᓕᒐᓕᐅᖅᑎᐊᓄᑦ ᐃᖃᓗᒃᑑᑦᑎᐊᑉ ᑖᓐᓇ ᒪᓕᒐᔅᓴᖅ 30, ᒪᓕᒐᔅᓴᖅ ᑖᒃᑯᓂᖓ ᐃᑯᐊᓪᓚᑦᑕᐃᓕᑎᑦᑎᓂᒻᒧᑦ ᒪᓕᒐᖅ ᐱᖓᔪᐊᓐᓂ ᐅᖃᓕᒫᖅᑕᐅᖁᓪᓗᒍ.
ᐱᖁᔨᕗᖔᕈᑎᑦ ᓈᒻᒪᒻᒪᑦ, ᓈᒻᒪᒃᓴᖅᑐᖅ?
(ᑐᓵᔨᑎᒍᑦ) ᐱᖓᔪᐊᓐᓂᒃ ᐅᖃᓕᒫᖅᑕᐅᓂᖏᑦ ᒪᓕᒐᔅᓴᑦ.
ᒥᓂᔅᑑᔪᖅ ᐱᕙᓪᓕᐊᔪᓕᕆᔨᒃᑯᓐᓄᑦ ᐃᖏᕐᕋᔪᓕᕆᔨᒃᑯᓐᓄᓪᓗ ᒥᓂᔅᑕᕆᔭᖅ, ᒥᓂᔅᑐ ᒫᓂᑲ ᐃᐊᓪ-ᑲᓇᔪᖅ.
ᒪᓕᒐᒃᓴᖅ 38 - ᓄᓇᕗᒻᒥ ᓇᒻᒥᓂᖃᖅᑐᓂᒃ ᐃᑲᔫᑎᒥᒃ ᐊᑐᓕᖅᑎᑦᑎᓂᕐᒧᑦ ᒪᓕᒐᖅ - ᐱᖓᔪᐊᓐᓂᒃ ᐅᖃᓕᒫᖅᑕᐅᓂᖓ
ᐊᖓᔪᖅᑳᖅ ᒫᓂᑲ ᐃᐊᓪ-ᑲᓇᔪᖅ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑏ, ᐱᒋᐊᖅᑎᑦᑎᕗᖓ ᐊᐃᑉᐱᖅᑕᐅᓪᓗᖓ ᒪᓕᒐᓕᐅᖅᑎᐊᓄᑦ ᐊᒡᒍᒧᑦ ᑖᓐᓇ ᒪᓕᒐᔅᓴᖅ 38, ᒪᓕᒐᔅᓴᖅ ᓄᓇᕘᒥ ᓇᒻᒥᓂᖃᖅᑐᓂᒃ ᐃᑲᔪᖅᑏᑦ ᐊᑐᓕᖅᑎᑦᑎᓂᒻᒧᑦ ᒪᓕᒐᔅᓴᖅ ᐱᖓᔪᐊᓐᓂ ᐅᖃᓕᒫᖅᑕᐅᖁᓪᓗᒍ.
ᐱᖁᔨᕗᖔᕈᑎᒥᒃ ᓇᑎᒻᒦᑦᑐᖃᒻᒪᑦ ᓈᒻᒪᒃᖢᓂᓗ.
ᓈᒻᒪᒃᓴᖅᑐᖅ?
(ᑐᓵᔨᑎᒍᑦ) ᐱᖓᔪᐊᓐᓂ ᐅᖃᓕᒫᖅᑕᐅᓂᖏᑦ ᒪᓕᒐᔅᓴᑦ, ᒪᓕᒐᓕᐅᖅᑎ ᐃᖃᓗᐃᑦ-ᓂᐊᖁᓐᖒ, ᒥᔅ ᐹᑦ ᐊᕐᓇᒃᑲᖅ.
ᒪᓕᒐᒃᓴᖅ 41 - ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒋᑦ ᐃᓚᖏᑦ ᒪᓕᒐᐃᑦ ᐱᔾᔪᑎᖃᖅᑐᑦ ᐊᕐᕌᒍᑕᒫᑦ ᐅᓂᒃᑳᓕᐊᓂᒃ ᐅᖃᖅᑎᒧᐊᖅᑕᐅᕙᑦᑐᑦ - ᐱᖓᔪᐊᓐᓂᒃ ᐅᖃᓕᒫᖅᑕᐅᓂᖓ
ᐊᕐᓇᒃᑲᖅ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑏ, ᐱᒋᐊᖅᑎᑦᑎᕗᖓ ᐊᐃᑉᐱᖅᑕᐅᓪᓗᖓ ᒪᓕᒐᓕᐅᖅᑎᐊᓄᑦ ᐃᖃᓗᒃᑑᑦᑎᐊᑉ ᑖᓐᓇ ᒪᓕᒐᔅᓴᖅ 41, ᒪᓕᒐᔅᓴᖅ ᐊᓯᔾᔨᒋᐊᕈᑎ ᐊᕐᕌᒍᑕᒫᖅᓯᐅᑎᑦ ᐅᓂᒃᑳᖏᓂᒃ ᑐᓂᔭᐅᖃᑦᑕᑐᓂᒃ ᐅᖃᖅᑎᒧᑦ, ᐱᖓᔪᐊᓐᓂ ᐅᖃᓕᒫᖅᑕᐅᖁᓪᓗᒍ.
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᑖᓐᓇ ᐱᖁᔨᕗᖔᕈᑎᑦ ᓈᒻᒪᒻᒪᑦ, ᓈᒻᒪᒃᓴᖅᑐᖅ? (ᑐᓵᔨᒃᑰᕈᓐᓃᖅᑐᖅ) ᖁᔭᓐᓇᒦᒃ.
ᐱᖓᔪᐊᓐᓂ ᐅᖃᓕᒫᖅᑕᐅᓂᖏᑦ ᒪᓕᒐᔅᓴᐃᑦ, ᒪᓕᒐᓕᐅᖅᑎ ᑕᓯᐅᔭᔾᔪᐊᒧᑦ, ᒥᔅᑕ ᐋᓚᓐ ᕋᒻᐴᑦ.
ᒪᓕᒐᒃᓴᖅ 43 - ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒍ ᒪᓕᒐᓕᐅᕐᕕᒻᒧᑦ ᐊᒻᒪᓗ ᒥᓂᔅᑕᐃᑦ ᑲᑎᒪᔨᖏᓐᓄᑦ ᒪᓕᒐᖅ - ᐱᖓᔪᐊᓐᓂᒃ ᐅᖃᓕᒫᖅᑕᐅᓂᖓ
ᓅᑦᑎᒋᐊᖅᐳᖓ, ᐊᐃᑉᐱᖅᑕᐅᓪᓗᖓ ᐃᖃᓗᒃᑑᑦᑎᐊᑉ ᒪᓕᒐᓕᐅᖅᑎᖓᓄᑦ, ᒪᓕᒐᒃᓴᖅ 43, ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒍ ᒪᓕᒐᓕᐅᕐᕕᒻᒧᑦ ᐊᐅᓚᑦᓯᔩᓪᓗ ᑲᑎᒪᔨᖏᓐᓄᑦ ᒪᓕᒐᖅ, ᐱᖓᔪᐊᓐᓂᒃ ᐅᖃᓕᒫᖅᑕᐅᖁᓪᓗᒍ.
(ᑐᓵᔨᑎᒍᑦ) ᐱᒋᐊᖅᑎᑕᐅᔪᖅ ᓈᒻᒪᒻᒪᑦ. ᓈᒻᒪᒃᓴᖅᑐᑦ. (ᑐᓵᔨᑎᒎᕈᓐᓃᖅᑐᖅ) ᖁᔭᓐᓇᒦᒃ.
(ᑐᓵᔨᑎᒍᑦ) ᓈᒻᒪᒃᓴᓐᖏᑦᑐᑦ. ᐱᒋᐊᖅᑎᑕᐅᔪᖅ ᑲᔪᓯᕗᖅ.
ᑎᑎᕋᖅᑎ, ᖃᐅᔨᒋᐊᑲᐃᓐᓇᕆᑦ ᑲᒥᓯᓇᐅᔪᖅ ᑲᑎᒪᕕᒻᒧᐊᕈᓐᓇᕐᒪᖔᑦ ᐱᓐᖑᖅᑎᑦᑎᔪᓐᓇᕐᓗᓂ ᒪᓕᒐᒃᓴᓂᒃ.
ᑲᒥᓯᓇ ᓇᓕ ᑯᓱᒐᖅ: ᐃᖏᑦᑑᓪᓗᐊᓕᖅᑐᕼᐃ, ᒪᓕᒐᓕᐅᖅᑏᑦ.
ᓄᓇᕗᒻᒥ ᑲᒥᓯᓇᕆᔭᐅᑎᓪᓗᖓ ᖁᕕᐊᕼᐅᒃᑐᖓ ᐅᑯᐊ ᐱᖁᔭᒃᕼᐊᑦ ᐊᖏᕈᓐᓇᕋᒃᑭᑦ:
ᒪᓕᒐᖅ 19, ᐱᕋᔭᓐᓂᒃᑯᑦ ᐱᖁᑎᑖᖑᓂᑯᓂᒃ ᐊᕐᓈᖅᓯᓂᕐᒧᑦ ᒪᓕᒐᖅ;
ᒪᓕᒐᖅ 26, ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒍ ᐃᓄᓕᕆᓂᕐᒧᑦ ᒪᓕᒐᖅ;
ᒪᓕᒐᖅ 28, ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒍ ᒪᓕᒐᐃᑦ ᐱᔾᔪᑎᓖᑦ ᐊᑐᐊᖅᑕᐅᔭᕆᐊᓕᓐᓂᒃ ᐊᔾᔨᒌᓕᖓᑎᑕᐅᔪᓂᓪᓗ;
ᒪᓕᒐᖅ 30, ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒍ ᐃᑯᐊᓪᓚᑦᑕᐃᓕᑎᑦᑎᓂᕐᒧᑦ ᒪᓕᒐᖅ;
ᒪᓕᒐᖅ 31, ᒪᓕᒐᖅ ᐋᖅᑭᒋᐊᕆᓂᕐᒧᑦ ᑭᒃᑯᓕᒫᑦ ᐱᔪᓐᓇᐅᑎᖏᓐᓂ ᒪᓕᒐᖅ;
ᒪᓕᒐᖅ 32, ᑮᓇᐅᔭᐃᑦ ᐊᑐᖅᑐᔅᓴᐃᑦ (ᐊᑭᑐᔪᖅᑐᕈᑎᓄᑦ) ᒪᓕᒐᖅ, ᓈᓴᐅᑖ 5, 2015-2016;
ᒪᓕᒐᖅ 33, ᑮᓇᐅᔭᐃᑦ ᐊᑐᖅᑐᔅᓴᐃᑦ (ᐊᐅᓚᔾᔪᑏᑦ ᐋᖅᑭᐅᒪᐃᓐᓇᕈᑏᓪᓗ) ᒪᓕᒐᖅ, ᓈᓴᐅᑖ 3, 2016-2017;
ᒪᓕᒐᖅ 34, ᑮᓇᐅᔭᐃᑦ ᐊᑐᖅᑐᔅᓴᐃᑦ (ᐊᐅᓚᔾᔪᑏᑦ ᐋᖅᑭᐅᒪᐃᓐᓇᕈᑏᓪᓗ) ᒪᓕᒐᖅ, 2017-18;
ᒪᓕᒐᖅ 35, ᑮᓇᐅᔭᐃᑦ ᐊᑐᖅᑐᔅᓴᐃᑦ (ᐊᑭᑐᔪᖅᑐᕈᑎᓄᑦ) ᒪᓕᒐᖅ, ᓈᓴᐅᑖ 1, 2017-2018;
ᒪᓕᒐᖅ 36, ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒍ ᐃᓐᑲᒥ ᑖᒃᓯᔭᕐᓂᕐᒧᑦ ᒪᓕᒐᖅ;
ᒪᓕᒐᖅ 38, ᓄᓇᕗᒻᒥ ᓇᒻᒥᓂᖃᖅᑐᓂᒃ ᐃᑲᔫᑎᒥᒃ ᐊᑐᓕᖅᑎᑦᑎᓂᕐᒧᑦ ᒪᓕᒐᖅ;
ᒪᓕᒐᖅ 41, ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒋᑦ ᐃᓚᖏᑦ ᒪᓕᒐᐃᑦ ᐱᔾᔪᑎᖃᖅᑐᑦ ᐊᕐᕌᒍᑕᒫᑦ ᐅᓂᒃᑳᓕᐊᓂᒃ ᐅᖃᖅᑎᒧᐊᖅᑕᐅᕙᑦᑐᑦ;
ᒪᓕᒐᖅ 42, ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒍ ᑐᕝᕚᑲᒧᑦ ᑖᒃᓰᔭᕐᓂᕐᒧᑦ ᒪᓕᒐᖅ; ᐊᒻᒪ,
ᒪᓕᒐᖅ 43, ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒋᑦ ᒪᓕᒐᓕᐅᕐᕕᒻᒧᑦ ᐊᒻᒪᓗ ᒥᓂᔅᑕᐃᑦ ᑲᑎᒪᔨᖏᓐᓄᑦ ᒪᓕᒐᖅ.
ᐅᐱᕐᖔᖑᖅᐸᓪᓕᐊᓕᕐᒪᑦ ᖃᐅᒻᒪᖅᐸᓪᓕᐊᓕᖅᖢᓂᓗ ᒪᓕᒐᓕᐅᖅᑎᓗᒃᑖᑦ ᐊᖏᕐᕋᐅᑦᑎᐊᖁᕙᒃᑲ ᓄᓇᒥᓐᓄᑦ ᓂᕈᐊᖅᑕᐅᕕᒋᓯᒪᔭᖏᓐᓄᓪᓗ ᐊᒻᒪ ᐃᓚᒥᓐᓄᑦ.
ᑕᖅᑲᐃᓯᑎᐊᕐᓗᓯᓗ ᑕᒫᓃᑦᑕᕋᑉᓯ ᐃᓄᐃᑦ ᐱᕚᓪᓕᖁᑉᓗᒋᑦ ᖁᔭᓐᓇᒦᓪᓚᕆᑦᑐᒍᑦ.
ᐅᖃᖅᑎ (ᑐᓵᔨᑎᒍᑦ): 22.
ᑲᑎᒪᔾᔪᑎᔅᓴᐃᑦ ᒫᐃ 30, 2017-ᒥ:
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᒫᓐᓇ ᒪᓕᒐᓕᐅᕐᕕᒃ ᓄᖅᑲᖓᓂᐊᓕᕐᒥᔪᖅ ᓇᒡᒐᔾᔭᐅᓕᖅᑭᒻᒥ, ᒪᐃ 30, 2017 ᐱᒋᐊᒃᑲᓐᓂᓛᕐᓗᓂ 1:30-ᐸᑦ ᐅᓐᓄᓴᒃᑯᑦ.
>>ᑲᑎᒪᓂᖅ ᓄᖅᑲᖅᐳᖅ 18:23ᒥ
ᐊᐃᑉᐱᖅ, ᒪᐃ 30, 2017
ᖁᑉᐱᕐᓂᓖᑦ 4201ᒥᒃ 4234ᒧᑦ
ᖃᕋᓴᐅᔭᑎᒍᑦ ᑐᕌᕈᑎᖓᑦ: www.assembly.nu.ca
ᐱᓪᓗᐊᑕᓄᑦ ᑐᓴᒐᒃᓴᖅ 4201
ᐅᖃᖅᑎᐅᑉ ᐅᖃᐅᓯᖓ 4201
ᐊᖓᔪᖅᑳᑦ ᐅᖃᐅᓯᖏᑦ 4202
ᐃᓕᑕᖅᓯᓂᖅ ᑐᓵᔭᖅᑐᖅᓯᒪᔪᓂᒃ ᒪᓕᒐᓕᐅᕐᕕᒻᒧᑦ 4210
ᐅᖃᐅᓯᒃᑯᑦ ᐊᐱᖅᑯᑎᑦ 4211
ᐅᑎᕐᓂᖅ ᑲᑎᒪᔾᔪᑎᒃᓴᖅ 5-ᒧᑦ: ᐃᓕᑕᖅᓯᓂᖅ ᑐᓵᔭᖅᑐᖅᓯᒪᔪᓂᒃ ᒪᓕᒐᓕᐅᕐᕕᒻᒧᑦ 4228
ᑭᐅᔾᔪᑎᑦ ᑎᑎᖅᑲᒃᑯᑦ ᐊᐱᖅᑯᑕᐅᓚᐅᖅᓄᑦ* 4228
ᓴᖅᑭᑕᐅᓂᖏᑦ ᑎᑎᖅᑲᐃᑦ 4229
ᖃᐅᔨᒃᑲᐃᓂᖅ ᐱᒋᐊᖅᑎᑕᒃᓴᓂᑦ 4231
ᖃᐅᔨᒃᑲᐃᓂᖅ ᐱᒋᐊᖅᑎᑕᒃᓴᓂᑦ ᓯᕗᓪᓕᖅᐹᒥᒃ ᐅᖃᓕᒫᖅᑕᐅᖁᓪᓗᒋᑦ ᒪᓕᒐᒃᓴᐃᑦ 4231
ᐱᒋᐊᖅᑎᑕᐃᑦ 4232
ᐊᐃᑉᐹᓂᒃ ᐅᖃᓕᒫᖅᑕᐅᓂᖏᑦ ᒪᓕᒐᒃᓴᐃᑦ 4233
ᑲᑎᒪᔾᔪᑎᒃᓴᐃᑦ 4234
ᐊᐃᑉᐱᖅ, ᒪᐃ 30, 2017 4201
292 - 4(3): ᐊᐅᔭᒃᑯᑦ ᐃᓕᓐᓂᐊᖅᑎᓂᒃ ᐃᖅᑲᓇᐃᔭᖅᑎᑦᑎᓂᖅ (ᐲᑕᓴᓐ) 4202
293 - 4(3): ᖁᓪᓖᑦ ᐊᕐᓇᐃᑦ ᐃᓕᓴᕆᔭᐅᔾᔪᑎᖏᑦ (ᐃᐊᓪ−ᑲᓇᔪᖅ) 4202
294 - 4(3): ᕿᑐᒻᒪᖅᓴᖅᓯᒪᓐᖏᑦᑐᓂᒃ ᒥᖅᑯᓕᓐᓂᒃ ᐅᓯᔭᐅᒍᑎᖏᓐᓄᑦ ᐊᑭᑭᓪᓕᒋᐊᕆᓂᕐᒧᑦ ᐆᑦᑐᕋᐅᑎᒧᑦ ᑐᓴᒐᒃᓴᖅ (ᓴᕕᑲᑖᖅ) 4203
295 - 4(3): ᓗᐊᕋ ᐅᓪᓗᕆᐊᖅ ᒎᑦᑎᐊ ᐃᓕᓐᓂᐊᕈᑎᒃᓴᖅ (ᒪᐃᒃ) 4203
545 - 4(3): ᖁᔭᓕᓂᖅ ᐃᖅᓱᒐᕐᒥᒃ ᐳᓚᕋᕐᓂᐅᖃᑖᓚᐅᖅᑐᒥᒃ (ᓲᔪᖅ) 4204
546 - 4(3): ᓇᓪᓕᐅᑎᑦᑎᐊᖁᔨᓂᖅ ᐃᕐᖑᑕᕐᒥᒃ (ᐋᖁᐊᖅ) 4204
547 - 4(3): ᐱᒃᑯᒋᔭᐅᓂᖏᑦ ᓄᓇᕗᑦ ᓯᓚᑦᑐᓴᕐᕕᒻᒥᒃ ᐃᓱᓕᒃᓯᔪᐃᑦ (ᒥᑭᓐᖑᐊᖅ) 4204
548 - 4(3): ᐃᓕᓴᖅᓯᓂᖅ ᑲᒥᓯᓇᒥᒃ ᐃᓕᓴᕆᔭᐅᔾᔪᑎᑖᖅᑐᓂᒃ (ᐃᓄᒃ) 4205
549 - 4(3): ᒪᑐᐃᖅᑕᐅᓂᖓ ᑭᒻᒥᕈᒻᒥ ᖃᓄᐃᓐᖏᓯᐊᖅᑐᓕᕆᓂᕐᒧᑦ ᑐᑦᑕᕐᕕᒃ (ᔪᐊᓇᓯ) 4206
550 - 4(3): ᐹᔅᑭᑦᐹᕆᐊᖅᑐᖃᑕᐅᔪᐃᑦ ᓂᕈᐊᖅᑕᐅᓯᒪᕕᖓᓐᓂᒃ (ᕿᔪᒃᑖᖅ) 4207
551 - 4(3): ᐸᓐᓂᖅᑐᒦᓐᖔᖅᑐᑦ ᑕᐅᖅᓰᖃᑎᖃᕐᓂᖏᑦ ᐃᓕᓐᓂᐊᖅᑏᑦ (ᒪᐃᒃ) 4208
552 - 4(3): ᐊᕐᕕᐊᓂ ᐃᖃᓪᓕᐊᖃᑦᑕᐅᑎᔪᐃᑦ (ᓴᕕᑲᑖᖅ) 4208
553 - 4(3): ᐊᓯᐅᓯᒪᔪᑦ ᐃᓄᐊᖅᑕᒥᓃᓪᓗ ᓄᓇᖃᖅᑳᖅᓯᒪᔪᐃᑦ ᐊᕐᓇᓄᑦ ᒥᖅᓱᒐᓕᐊᖑᔪᖅ (ᑕᑉᑐᓇ) 4209
554 - 4(3): ᓵᓚᒃᓴᓚᐅᖅᑐᑦ ᐊᕐᕕᐊᓂ ᐃᖃᓪᓕᐊᖃᑕᐅᓚᐅᖅᑎᓂᒃ (ᖁᒃᓱᒃ) 4209
711 - 4(3): ᐃᒡᓗᓕᒑᕐᔪᒻᒥ ᖃᖓᑕᓲᖃᕐᕕᒃ (ᓴᒻᒧᖅᑐᖅ, ᑖ) 4212
712 - 4(3): ᐃᓯᐊᕿᓂᕐᒧᑦ ᑖᒃᓰᔭᐅᑎᒃ (ᐊᕐᓇᒃᑲᖅ) 4213
713 - 4(3): ᑐᐊᕕᕐᓇᖅᑐᓕᕆᓂᕐᒧᑦ ᒪᓕᒐᖅ (ᐋᖁᐊᖅ) 4215
715 - 4(3): ᖃᒪᓂᑦᑐᐊᕐᒥ ᖃᖓᑕᓲᖃᕐᕕᒃ (ᒥᑭᓐᖑᐊᖅ) 4216
715 - 4(3): ᒥᑦᑎᒪᑕᓕᖕᒥ ᐅᒥᐊᒃᑯᕕᒃ (ᐃᓄᒃ) 4217
716 - 4(3): ᑭᒻᒥᕈᒻᒥ ᖃᖓᑕᓲᖃᕐᕕᒃ (ᔪᐊᓇᓯ) 4219
717 - 4(3): ᑮᓇᐅᔭᓂᑦ ᓄᑦᑎᕆᓂᕐᒧᑦ ᐋᖅᑭᑦᑕᐅᕙᑦᑐᑦ (ᓴᒻᒧᖅᑐᖅ, ᐋ) 4220
718 - 4(3): ᕿᑭᖅᑕᕐᔪᐊᒥ ᐅᒥᐊᒃᑯᕕᔅᓴᖅ (ᕿᔪᒃᑖᖅ) 4221
719 - 4(3): ᓄᓇᕗᒻᒥ ᓇᒻᒥᓂᖃᖅᑐᓂᒃ ᐃᑲᔫᑎᒧᑦ ᐊᑐᐊᒐᖅ (ᐊᕐᓇᒃᑲᖅ) 4223
720 - 4(3): ᓄᓇᓕᓐᓂ ᐃᖅᑲᖅᑐᐃᔪᓕᕆᓂᕐᒧᑦ ᐱᒋᐊᖅᑎᑕᐃᑦ (ᔪᐊᓇᓯ) 4224
721 - 4(3): ᐱᐊᓂᒃ ᐊᐃᓂᓂᓪᓗ ᓂᐅᕕᕐᕕᖃᕐᓂᔅᓴᒧᑦ ᓂᕈᐊᕐᓂᐅᓚᐅᖅᑐᐃᑦ ᑲᖏᖅᖠᓂᕐᒥ (ᓴᒻᒧᖅᑐᖅ, ᐋ) 4226
ᑭᐅᔾᔪᑎᒃ ᑎᑎᖅᑲᒃᑯᑦ ᐊᐱᖅᑯᑎᒧᑦ 022 - 4(3): ᐊᕐᕌᒍᑕᒫᑦ ᐅᖅᓱᐊᓗᒃᑖᕈᑕᐅᓚᐅᖅᑐᑦ ᓄᓇᕗᑦ ᒐᕙᒪᒃᑯᖓᓐᓄᑦ ᐊᒻᒪᓗ ᐅᖅᓱᐊᓗᓕᕆᓂᕐᒧᑦ ᑳᓐᑐᕌᖑᔪᐃᑦ (ᑎᑎᕋᖅᑎ) 4228
ᑭᐅᔾᔪᑎᒃ ᑎᑎᖅᑲᒃᑯᑦ ᐊᐱᖅᑯᑎᒧᑦ 023 - 4(3): ᖁᕝᕙᓯᒋᐊᕆᓂᕐᒧᑦ ᐋᖅᑭᑦᑕᐅᔪᑦ ᒪᓕᑦᑐᒍ ᐃᓕᓐᓂᐊᖅᑐᓕᕆᓂᕐᒧᑦ ᒪᓕᒐᖓᑕ ᐃᓚᖓᓃᑦᑐᖅ 15 (ᑎᑎᕋᖅᑎ) 4228
ᑭᐅᔾᔪᑎᒃ ᑎᑎᖅᑲᒃᑯᑦ ᐊᐱᖅᑯᑎᒧᑦ 024 - 4(3): ᐱᓕᕆᐊᖃᕐᓂᖅ ᐃᖅᑲᓇᐃᔭᖅᑐᓕᕆᓂᕐᒧᑦ ᐊᑐᐊᒐᖓᓂ ᑎᓕᐅᕈᑎᒃ 206: ᐃᓚᐃᓐᓈᖅᑎᑦᑎᖃᑦᑕᕐᓂᖅ (ᑎᑎᕋᖅᑎ) 4228
ᑭᐅᔾᔪᑎᒃ ᑎᑎᖅᑲᒃᑯᑦ ᐊᐱᖅᑯᑎᒧᑦ 025 - 4(3): ᑮᓇᐅᔭᖃᖅᑎᑦᑎᒍᑎᓪᓗᐊᑕᐃᑦ (ᑎᑎᕋᖅᑎ) 4228
ᑭᐅᔾᔪᑎᒃ ᑎᑎᖅᑲᒃᑯᑦ ᐊᐱᖅᑯᑎᒧᑦ 026 - 4(3): ᓯᐊᒻᒪᖅᑎᕆᓂᐅᑉ ᖃᓄᐃᓕᖓᓂᖓ (ᑎᑎᕋᖅᑎ) 4228
310 - 4(3): ᑭᐅᔾᔪᑎᒃ ᑲᑎᒪᔨᕋᓛᓄᑦ ᒐᕙᒪᒃᑯᑦ ᑮᓇᐅᔭᖏᓐᓂᒃ, ᐃᓛᒃᑰᖓᔪᑦ ᐱᓕᕆᔩᑦ ᐊᓯᖏᓪᓗ ᑎᒥᐅᔪᑦ ᐅᓂᒃᑳᖓᓄᑦ ᕿᒥᕐᕈᓇᒃᑕᐅᓂᖓᓄᑦ 2015-2016 ᐊᕐᕌᒍᑕᒫᑦ ᐅᓂᒃᑳᓕᐊᒥᒃ ᑲᓐᖑᓇᖅᑐᓕᕆᓂᕐᒧᑦ ᑲᒥᓯᓇᒧᑦ (ᑕᑉᑐᓇ) 4229
311 - 4(3): ᑎᑎᖅᑲᐅᓯᐊᑦ ᑮᓇᐅᔭᓕᕆᓂᕐᒧᑦ ᒥᓂᔅᑕᒧᑦ ᐱᔾᔪᑎᓕᒃ ᐃᖅᑲᓇᐃᔭᖅᑐᓕᕆᓂᕐᒧᑦ ᐊᑐᐊᒐᕐᒥ ᑎᓕᐅᕈᑎᒃ 511 - ᐃᖅᑲᓇᐃᔭᖅᑎᑖᕋᓱᓐᓂᕐᒧᑦ ᖃᐅᔨᓴᕐᓃᑦ (ᐊᕐᓇᒃᑲᖅ) 4229
312 - 4(3): ᑎᑎᖅᑲᐅᓯᐊᑦ ᐃᓄᓕᕆᔨᑐᖃᒃᑯᓐ ᒥᓂᔅᑕᖓᓐᓂᒃ ᐱᔾᔪᑎᓕᒃ ᓂᕿᑦᑎᐊᕙᓕᕆᓂᕐᒧᑦ ᐅᑭᐅᖅᑕᖅᑐᒥ ᐃᑲᔫᑎᒥᒃ (ᐃᓄᒃ) 4229
313 - 4(3): ᓇᕿᑦᑕᖅᑕᐅᓯᒪᔪᒦᖔᖅᑐᖅ ᒪᐃ 18, 2017-ᒥ ᐱᖁᔭᓕᐅᕐᕕᔾᔪᐊᒥ ᑲᑎᒪᔨᕋᓛᓄᑦ ᐃᖏᕐᕋᔪᓕᕆᓂᕐᒧᑦ, ᐱᖁᑎᕐᔪᐊᓕᕆᓂᕐᒧᑦ ᓄᓇᓕᓐᓄᓪᓗ ᑲᑎᒪᐅᑎᒥᓂᖏᓐᓂᒃ (ᔪᐊᓇᓯ) 4229
314 - 4(3): ᑎᑎᖅᑲᐅᓯᐊᑦ ᑲᖏᖅᑐᒑᐱᐅᒃ ᒪᐃᔭᖓᓐᓂᒃ ᑲᓇᐃᑎᐊᓐ ᓄᐊᒃᑯᓐᓄᑦ (ᕿᔪᒃᑖᖅ) 4230
315 - 4(3): ᑲᖏᖅᖠᓂᕐᒥ ᑲᑎᓯᒪᔪᒥᒃ ᓄᓇᓕᑦᑕᖃᐃᓐᓇᕈᓐᓇᓂᕐᒧᑦ ᐸᕐᓇᐅᑎᖓᑦ (ᓴᒻᒧᖅᑐᖅ, ᐋ) 4230
316 - 4(3): ᐅᓂᒃᑳᓕᐊᑦ ᑲᑎᒪᔨᕋᓛᓄᑦ ᒪᓕᒐᒃᓴᓕᕆᓂᕐᒧᑦ ᒪᓕᒐᒃᓴᖅ 37−ᒧᑦ, ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒍ ᐃᓕᓐᓂᐊᖅᑐᓕᕆᓂᕐᒧᑦ ᒪᓕᒐᖅ ᐊᒻᒪᓗ ᐃᓄᐃᑦ ᐅᖃᐅᓯᖓᓂᒃ ᓴᐳᒻᑦᑎᓂᕐᒧᑦ ᒪᓕᒐᖅ (ᓴᒻᒧᖅᑐᖅ, ᑖ) 4230
317 - 4(3): 2015-2016 ᑳᓪᑐᕌᓕᕆᓂᕐᒧᑦ ᐅᓂᒃᑳᓕᐊᖅ ᒪᓕᒐᓕᐅᕐᕕᐅᑉ ᑎᑎᕋᕐᕕᖓᓐᓂᒃ ᐊᒻᒪᓗ ᐃᓛᒃᑰᖓᔪᑦ ᐱᓕᕆᔨᒋᔭᐅᔪᑦ ᑎᑎᕋᕐᕕᖏᓐᓂᒃ ᒪᓕᒐᓕᐅᕐᕕᒻᒧᑦ (ᐅᖃᖅᑎ) 4231
318 - 4(3): 2015−2016−ᒥ ᐊᕐᕌᒍᑕᒫᑦ ᐅᓂᒃᑳᖅ ᑭᒡᒐᑐᖅᑎᒥᒃ ᓱᕈᓯᕐᓄᑦ ᒪᒃᑯᒃᑐᓄᓪᓗ (ᐅᖃᖅᑎ) 4231
047 - 4(3): ᐃᓚᔭᐅᓂᖏᑦ ᑲᑎᒪᓃᑦ ᐃᒃᑲᕐᕋᖏᑦ ᐅᓪᓗᖏᓪᓗ - ᖃᐅᔨᒃᑲᐃᒍᑦ (ᒥᑭᓐᖑᐊᖅ) 4231
047 - 4(3): ᐃᓚᔭᐅᓂᖏᑦ ᑲᑎᒪᓃᑦ ᐃᒃᑲᕐᕋᖏᑦ ᐅᓪᓗᖏᓪᓗ (ᒥᑭᓐᖑᐊᖅ) 4232
048 - 4(3): ᐅᓪᓗᕐᒧᑦ ᓄᖅᑲᕐᓂᖅ (ᒥᑭᓐᖑᐊᖅ) 4234
ᒪᓕᒐᒃᓴᖅ 44 - ᑮᓇᐅᔭᐃᑦ ᐊᑐᖅᑐᒃᓴᓄᑦ ᐃᓚᒋᐊᕈᑦ (ᐊᐅᓚᔾᔪᑏᑦ ᐋᖅᑭᐅᒪᐃᓐᓇᕈᑏᓪᓗ) ᒪᓕᒐᖅ, ᓈᓴᐅᑎᖓ 1, 2017-2018 - ᖃᐅᔨᒃᑲᐃᒍᑦ 4231
ᒪᓕᒐᒃᓴᖅ 45 - ᑮᓇᐅᔭᐃᑦ ᐊᑐᖅᑐᒃᓴᓄᑦ ᐃᓚᒋᐊᕈᑦ (ᐊᑭᑐᔪᖅᑐᕈᑎᒃᓴᐃᑦ) ᒪᓕᒐᖅ, ᓈᓴᐅᑎᖓ 2, 2017-2018 - ᖃᐅᔨᒃᑲᐃᒍᑦ 4231
ᒪᓕᒐᒃᓴᖅ 44 - ᑮᓇᐅᔭᐃᑦ ᐊᑐᖅᑐᒃᓴᓄᑦ ᐃᓚᒋᐊᕈᑦ (ᐊᐅᓚᔾᔪᑏᑦ ᐋᖅᑭᐅᒪᐃᓐᓇᕈᑏᓪᓗ) ᒪᓕᒐᖅ, ᓈᓴᐅᑎᖓ 1, 2017-2018 - ᓯᕗᓪᓕᖅᐹᒥᒃ ᐅᖃᓕᒫᖅᑕᐅᓂᖓ 4232
ᒪᓕᒐᒃᓴᖅ 45 - ᑮᓇᐅᔭᐃᑦ ᐊᑐᖅᑐᒃᓴᓄᑦ ᐃᓚᒋᐊᕈᑦ (ᐊᑭᑐᔪᖅᑐᕈᑎᒃᓴᐃᑦ) ᒪᓕᒐᖅ, ᓈᓴᐅᑎᖓ 2, 2017-2018 - ᓯᕗᓪᓕᖅᐹᒥᒃ ᐅᖃᓕᒫᖅᑕᐅᓂᖓ 4233
ᒪᓕᒐᒃᓴᖅ 44 - ᑮᓇᐅᔭᐃᑦ ᐊᑐᖅᑐᒃᓴᓄᑦ ᐃᓚᒋᐊᕈᑦ (ᐊᐅᓚᔾᔪᑏᑦ ᐋᖅᑭᐅᒪᐃᓐᓇᕈᑏᓪᓗ) ᒪᓕᒐᖅ, ᓈᓴᐅᑎᖓ 1, 2017-2018 - ᐊᐃᑉᐹᓂᒃ ᐅᖃᓕᒫᖅᑕᐅᓂᖓ 4233
ᒪᓕᒐᒃᓴᖅ 45 - ᑮᓇᐅᔭᐃᑦ ᐊᑐᖅᑐᒃᓴᓄᑦ ᐃᓚᒋᐊᕈᑦ (ᐊᑭᑐᔪᖅᑐᕈᑎᒃᓴᐃᑦ) ᒪᓕᒐᖅ, ᓈᓴᐅᑎᖓ 2, 2017-2018 - ᐊᐃᑉᐹᓂᒃ ᐅᖃᓕᒫᖅᑕᐅᓂᖓ 4233
ᐊᐃᑉᐱᖅ, ᒪᐃ 30, 2017
ᐊᐃᑉᐱᖅ, ᒪᐃ 30, 2017
ᑑᓂ ᐋᖁᐊᖅ, ᐹᑎ ᐊᕐᓇᒃᑲᖅ, ᐊᖓᔪᖅᑳᖅ ᒫᓂᑲ ᐃᐊᓪ-ᑲᓇᔪᖅ, ᔫ ᐃᓄᒃ, ᐊᖓᔪᖅᑳᖅ ᔪᐊᔾ ᕼᐃᒃᔅ, ᑕᐃᕕᑦ ᔪᐊᓇᓯ, ᐸᐅᓗᓯ ᕿᔪᒃᑖᖅ, ᐊᖓᔪᖅᑳᖅ ᔪᐊᔾ ᖁᒃᓱᒃ, ᓯᑏᕝ ᒪᑉᓴᓚᒃ, ᐊᖓᔪᖅᑳᖅ ᔮᓂ ᒪᐃᒃ, ᓯᒥᐅᓂ ᒥᑭᓐᖑᐊᖅ, ᐊᖓᔪᖅᑳᖅ ᑮᑦ ᐲᑕᓴᓐ, ᐊᖓᔪᖅᑳᖅ ᐹᓪ ᖁᐊᓴ, ᐅᖃᖅᑎ ᔪᐊᔾ ᖁᓚᐅᑦ, ᐋᓕᒃᓵᓐᑐ ᓴᒻᒧᖅᑐᖅ, ᑖᒻ ᓴᒻᒧᖅᑐᖅ, ᐊᖓᔪᖅᑳᖅ ᔫ ᓴᕕᑲᑖᖅ, ᐊᐃᓴᑭ ᓲᔪᖅ, ᓯᕗᓕᖅᑎ ᐲᑕ ᑕᑉᑐᓇ.
ᐅᖃᖅᑎ (ᐊᖓᔪᖅᑳᖅ ᔪᐊᔾ ᖁᓚᐅᑦ)(ᑐᓵᔨᑎᒍᑦ): ᒥᔅᑕ ᐃᓄᒃ, ᑐᒃᓯᐊᕐᓂᒃᑯᑦ ᐅᒃᑯᐃᕈᓐᓇᖅᐱᐅᒃ?
ᐃᒃᓯᕙᐅᑕᖅ: ᐅᓐᓄᒃᓴᒃᑯᑦ, ᓄᓇᕗᒻᒥᐅᑕᐅᖃᑎᒃᑲ, ᒪᓕᒐᓕᐅᖅᑏᑦ, ᒥᓂᔅᑕᐃᑦ ᐊᒻᒪᓗ ᓯᕗᓕᖅᑎ ᑐᓐᖓᓱᑦᑎᐊᕆᑦᑎ ᒪᓕᒐᓕᐅᕐᕕᖕᒧᑦ, ᐳᓛᕆᐊᖅᓯᒪᔪᓪᓗ.
ᑕᐃᒪ ᐱᒋᐊᕐᓂᐊᓵᖅᑲᐅᓂᑦᑎᓐᓂᑦ ᐅᖃᓕᒫᕐᓂᐊᕋᒪ ᑕᕝᕙᓐᖓᑦ ᑎᑎᕋᕐᕕᐅᓯᒪᒐᒪ ᓄᓇᕗᑦ ᑲᒥᓯᓇᒋᔭᖓᓐᓂᒃ, ᐃᒪᓕᖓᔪᑦ:
(ᑐᓵᔨᑎᒍᑦ) ᐅᖃᖅᑏ, ᖃᐅᔨᒃᑲᐃᔪᒪᔪᖓ ᐊᒻᒪᓗ ᐊᑐᓕᖁᔭᓕᐅᕈᒪᔪᖓ ᒪᓕᒐᓕᐅᕐᕕᖕᒧᑦ ᐅᑯᐊ ᒪᓕᒐᒃᓴᐃᑦ ᐱᖓᔪᐊᓂ ᑲᑎᒪᑎᓪᓗᒋᑦ ᑎᓴᒪᓐᖓᓐᓂᑦ ᒪᓕᒐᓕᐅᖅᑏᑦ:
ᒪᓕᒐᒃᓴᖅ 44, ᑮᓇᐅᔭᑦ ᐃᓚᒋᐊᕈᑎᖏᑦ (ᐊᐅᓚᔾᔪᑏᑦ ᒪᑭᒪᐅᑏᓪᓗ) ᒪᓕᒐᖅ, ᓈᓴᐅᑖ 1, 2017-18; ᐊᒻᒪᓗ
ᒪᓕᒐᒃᓴᖅ 45, ᑮᓇᐅᔭᑦ ᐃᓚᒋᐊᕈᑏᑦ (ᐊᑭᑐᔪᖅᑐᕈᑏᑦ) ᐱᖁᔭᕐᔪᐊᖓᑦ, ᓈᓴᐅᑖ 2, 2017-18.
ᓇᓕ ᑭ−ᑯᓱᒐᖅ ᑎᑎᕋᖅᑐᕕᓂᖅ, ᓄᓇᕗᑦ ᑲᒥᓯᓇᖓᑦ.
ᐊᒻᒪᓗ ᐅᖃᐅᓯᒃᓴᖃᕐᒥᔪᖓ.
ᖁᕕᐊᓱᒃᑐᖓ ᐱᕕᖃᓐᖑᐊᑕᖅᓯᓐᓇᕋᒪ ᐊᒻᒪᓗ ᑕᖅᑲᒃᑯᓄᖓ ᑐᓴᖅᓴᐅᓪᓗᖓ ᖁᔭᓐᓇᒦᕈᒪᔪᖓ ᒥᑦᑎᒪᑕᓕᖕᒥᐅᑕᓂᒃ, ᐊᐅᓱᐃᑦᑐᕐᒥᐅᑕᓂᒃ, ᖃᐅᓱᐃᑦᑐᒥᓪᓗ ᑐᓐᖓᓱᒃᑎᑕᐅᓐᖑᐊᑕᖅᓯᓐᓇᓚᐅᕐᒪᑕ ᑖᓐᓇ ᑲᒥᓯᓇᕆᔭᐅᔪᖅ ᐅᕙᖓᓗ ᒫᓐᓇᕈᓘᓚᐅᖅᑐᖅ ᖁᑦᑎᒃᑐᕐᒥᐅᑦ ᐳᓚᕋᖅᑎᓪᓗᒋᑦ ᑕᑉᐹᓂ.
(ᑐᓵᔨᑎᒎᕈᓐᓃᖅᑐᖅ) ᐃᖅᓱᒐᖅ, ᐊᓇᐅᑕᕐᓗ ᐅᕝᕙ ᐃᓕᓐᓂᐊᖅᑐᓄᑦ ᓄᓇᕗᒻᒧᑦ ᐳᓛᕆᐊᖅᓯᒪᓚᐅᕐᒪᑕ ᐊᒻᒪᓗ ᐅᑭᐅᖕᓂᒃ ᒪᕐᕉᖕᓂᒃ ᐃᓚᐅᕝᕕᒋᓯᒪᓕᖅᖢᒍ. ᑕᒪᒃᑯᐊ ᐃᓕᓐᓂᐊᕈᑕᐅᖃᑦᑕᕐᒪᑦ ᑕᒪᓐᓇ ᐃᒡᓗᒋᔭᑦᑎᓐᓂᑦ, ᐃᒡᓗᑦᑎᓐᓄᑦ.
(ᑐᓵᔨᑎᒍᑦ) ᑕᒪᓐᓇ ᐊᑐᖅᑎᓪᓗᒍ ᐃᓕᓴᖅᑏᑦ ᐊᑦᑎᖕᓂᖅᓴᓂᒃ ᐊᑯᓐᓂᖅᓱᖅᑐᓂᒃ ᐊᒻᒪᓗ ᖁᕝᕙᓯᖕᓂᖅᓴᓂᒃ ᐃᓕᓐᓂᐊᖅᑐᑦ ᒐᕙᒪᒃᑯᑦ ᖃᓄᖅ ᐊᐅᓚᐅᓯᖃᕐᒪᖔᖏᓐᓂᑦ ᐃᓕᓐᓂᐊᕈᓐᓇᖃᑦᑕᖅᐳᑦ.
ᒫᓐᓇᕈᓘᓚᐅᖅᑐᖅ ᑖᒃᑯᐊ ᐱᖓᓱᑦ ᓄᓇᓖᑦ ᐳᓛᕆᐊᓚᐅᖅᑕᕗᑦ.
ᐊᒻᒪᓗ ᐊᒃᓱᐊᓗᒃ ᖁᕕᐊᓇᓚᐅᖅᖢᓂ ᐊᒻᒪᓗ ᖁᕕᐊᓱᒃᑐᖓ ᒪᕐᕉᒃ ᐃᓚᒋᔭᐅᖃᑕᐅᓚᐅᖅᓯᒪᔫᒃ ᒪᒃᑯᒃᑑᑦ ᑲᑎᒪᕐᔪᐊᖅᑎᖏᓐᓂᑦ ᔮᓂᑕᓐ ᐱᑦᑎᐅᓛᖅ, ᒥᑦᑎᒪᑕᓕᖕᒥᐅᑕᖅ ᐊᒻᒪᓗ ᔭᔅᑎᓐ ᑲᓪᓗᒃ−ᒪᒃᑖᓄᑦ  ᖃᐅᓱᑦᑐᕐᒥᐅᑕᖅ ᐃᑲᔪᕈᓐᓇᓚᐅᕐᒪᑎᒃ ᑕᒪᓐᓇ ᐱᓕᕆᐊᕆᑎᓪᓗᑎᒃᑯᑦ.
ᐊᒻᒪᓗ ᐱᕕᖃᕐᓂᓐᓂᑦ ᖁᕕᐊᓲᑎᒋᔪᒪᔭᒃᑲ ᑕᐃᒃᑯᐊ ᒥᑦᑎᒪᑕᓕᖕᒥᐅᑦ ᑲᒥᓯᓇᐅᑉ ᐃᓕᓴᖅᓯᔾᔪᑖᓂᑦ ᐱᓚᐅᖅᓯᒪᔪᑦ ᑕᐃᑲᓂ ᖁᕕᐊᓲᑎᖃᖅᑎᓪᓗᑕ ᐅᓐᓄᒃᑎᓪᓗᒍ ᒪᐃ 16−ᒥ.
ᑕᒪᓐᓇ ᐳᐃᒍᑲᐅᑎᒋᔾᔮᓐᖏᑕᕗᑦ ᖁᕕᐊᓲᑎᖃᕐᓂᖅ ᐊᒻᒪᓗ ᑐᓄᓂᕐᒥᐅᑦ ᒪᓕᒐᓕᐅᖅᑎᖓ ᖁᔭᓐᓇᒦᕈᒪᔭᕋ ᑐᓐᖓᓱᒃᑎᑦᑎᓗᐊᓚᐅᕐᒪᑦ.
ᐊᒻᒪᓗ ᖁᑦᑎᒃᑐᕐᒥᐅᑦ ᒪᓕᒐᓕᐅᖅᑎᖓᑦ ᑖᓐᓇ ᖁᔭᒋᔪᒪᖕᒥᔭᕋ ᐃᓚᐅᓚᐅᕐᒪᑦ ᖃᐅᓱᐃᑦᑐᓕᐊᖅᑎᓪᓗᑕ. ᐊᐅᓱᐃᑦᑐᕐᒧᓪᓗ ᐊᒻᒪᓗ ᒪᐃᔭᒋᔭᐅᔪᖅ ᐊᐅᓱᐃᑦᑐᕐᒧᑦ ᒦᑲ ᑭᒍᑦᑕᖅ. ᑖᓐᓇ ᐋᖅᑭᒃᓱᐃᑦᑎᐊᓚᐅᕐᒪᑦ ᑎᑭᓚᐅᖅᑎᓐᓇᑕ.
ᒫᓐᓇ ᒪᓕᒐᓕᐅᖅᑎᐅᖃᑎᓐᓂᒃ ᑐᓴᖅᑎᑦᑎᔪᒪᔪᖓ, ᑕᓯᐅᔭᕐᔪᐊᖅ ᒪᓕᒐᓕᐅᖅᑎᖓ ᐊᒻᒪᓗ ᓇᑦᑎᓕᐅᑉ ᒪᓕᒐᓕᐅᖅᑎᖓ ᐃᓚᐅᔾᔮᖏᒻᒪᑎᒃ ᓇᒡᒐᔾᔭᐅᓐᖑᕋᓱᖕᓂᖓᓄᑦ ᔫᓂ 5, ᐊᒻᒪᓗ ᐃᖃᓗᐃᑦ ᓯᓈ ᑖᓐᓇ ᒫᓃᔾᔮᓐᖏᒻᒥᔪᖅ ᑭᓯᐊᓂ ᐊᐃᑉᐱᐅᓕᖅᐸᑦ ᔫᓂ 6 ᑕᒪᐅᓐᖓᓛᖅᖢᓂ.
ᒫᓐᓇ ᑲᑎᒪᔾᔪᑎᒃᓴᓄᐊᕐᓂᐊᓕᕋᑦᑕ. ᒥᓂᔅᑕᐃᑦ ᐅᖃᐅᓯᖏᑦ. ᑮᓇᐅᔭᓕᕆᔨᒃᑯᑦ ᒥᓂᔅᑕᖓ, ᒥᔅᑐ ᐲᑐᓴᓐ.
ᐊᖓᔪᖅᑳᑉ ᐅᖃᐅᓯᖓ 292 - 4(3): ᐊᐅᔭᒃᑯᑦ ᐃᓕᓐᓂᐊᖅᑎᓂᒃ ᐃᖅᑲᓇᐃᔭᖅᑎᑦᑎᓂᖅ (ᐲᑕᓴᓐ)
ᐊᖓᔪᖅᑳᖅ ᑮᑦ ᐲᑕᓴᓐ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑏ ᐊᒻᒪᓗ ᐅᓐᓄᓴᒃᑯᑦ ᐃᖃᓗᒃᑑᑦᑎᐊᕐᒥᐅᑕᐃᑦ ᓂᕈᐊᖅᑎᒃᑲ, ᐃᓚᒃᑲ, ᓄᓇᕗᑦᒥᐅᓪᓗ, ᒪᓕᒐᓕᐅᖅᑎᐅᖃᑎᒃᑲᓗ.
ᐅᐱᕐᖔᒃᑯᑦ ᑲᑎᒪᕐᔪᐊᕐᓂᖅ ᐱᒋᐊᓕᖅᑎᓪᓗᒍ ᑐᓐᖓᓱᒋᔅᓯ.
ᐅᖃᖅᑏ, ᐅᓪᓗᒥ ᓇᖏᖅᓯᔪᖓ ᒪᓕᒐᓕᐅᖅᑎᐅᖃᑎᒃᑲ ᐃᖅᑲᐃᑎᑦᑎᔪᒪᔪᖓ ᐃᓕᓴᖅᑏᑦ ᓄᓇᕗᑦᒥ ᒐᕙᒪᒃᑯᓐᓂᑦ ᐊᐅᔭᒃᑯᑦ ᐃᖅᑲᓇᐃᔭᑲᐃᓐᓇᕈᓐᓇᖅᓯᖕᒪᑕ, ᒐᕙᒪᒃᑯᑦ ᐱᓕᕆᕝᕕᖏᓐᓂ, ᑎᒥᓐᖑᖅᑎᓯᒪᔭᖏᓪᓗ.
ᑕᐃᒃᑯᐊ ᖁᕝᕙᓯᓐᓂᖅᓴᓂᑦ ᐃᓕᓐᓂᐊᖅᑐᑦ ᓄᓇᕗᒻᒥ ᐃᖅᑲᓇᐃᔭᕈᓐᓇᖅᑐᑦ ᓄᓇᕗᑦ ᒐᕙᒪᒃᑯᑦ ᐃᖅᑲᓇᐃᔭᕐᕕᖏᓐᓂᒃ, ᐱᓕᒻᒪᒃᓴᕐᓂᐊᕐᒪᑕ ᐊᒻᒪᓗ ᐊᔪᕈᓐᓃᖅᐸᓪᓕᐊᓂᐊᕐᒪᑕ ᐱᔭᕇᕈᑎᒃ ᐃᓕᓐᓂᐊᖅᑕᒥᖕᓂᒃ.
ᐅᖃᖅᑏ, ᑕᐃᒃᑯᐊ ᐃᖅᑲᓇᐃᔮᖃᕈᒪᔪᑦ ᑕᑕᑎᖅᓯᒪᔪᓂᒃ ᖃᐃᑦᑎᔭᕆᐊᓖᑦ ᔪᓚᐃ 14-ᖑᓚᐅᖅᑎᓐᓇᒍ.
ᑐᑭᓯᒃᑲᓐᓂᕈᑎᓂᒃ ᑮᓇᐅᔭᓕᕆᔨᒃᑯᑦ ᐱᓕᕆᕝᕕᐊᑕ ᐃᑭᐊᖅᑭᕕᖓᒎᖅᑐᓂᒃ ᑕᑯᒋᐊᕈᓐᓇᖅᑐᑦ, www.gov.nu.ca/finance.
ᐅᖃᖅᑎ: ᖁᔭᓐᓇᒦᒃ. ᐊᕐᓇᐃᑦ ᑲᑐᔾᔨᖃᑎᒌᖏᓐᓄᑦ ᑭᒡᒐᖅᑐᐃᔨ, ᒥᔅ ᒫᓂᑲ ᐃᐊᓪ-ᑲᓇᔪᖅ.
ᐊᖓᔪᖅᑳᑉ ᐅᖃᐅᓯᖓ 293 - 4(3): ᖁᓪᓖᑦ ᐊᕐᓇᐃᑦ ᐃᓕᓴᕆᔭᐅᔾᔪᑎᖏᑦ (ᐃᐊᓪ−ᑲᓇᔪᖅ)
ᖁᕕᐊᑦᑐᖓ ᑕᒫᓂ ᓂᑯᕕᖓᒍᓐᓇᕋᒪ ᓇᓗᓇᐃᕆᓗᖓ ᐅᓪᓗᒥ ᐃᓕᑕᕆᔭᐅᓯᒪᔪᓂᒃ ᑕᕝᕙᓂ ᐊᕐᕌᒎᔪᒥᒃ ᖁᓪᓖᑦ ᓄᓇᕗᑦ ᑲᑎᒪᔨᖏᓐᓄᑦ, ᓯᓚᑐᓂᕐᒥᑦ ᑐᓂᔭᐅᓂᐅᖃᑦᑕᖅᑐᒥᒃ, ᐊᒻᒪᓗᑦᑕᐅᖅ ᐅᕕᒃᑲᕐᓄᑦ ᐊᕐᓇᓄᑦ ᑐᓂᔭᐅᕙᑦᑐᓂᒃ.
ᐅᖃᖅᑎᑦᓯᔩ, ᓕᐊ ᖃᖅᑲᓯᖅ-ᒪᐃ ᐃᑉᐱᐊᕐᔪᒻᒥᐅᖅ ᑐᓂᔭᐅᓚᐅᖅᑐᖅ ᓯᓚᑐᓂᕐᒥᒃ ᐊᕐᓇᐃᑦ ᑐᓂᔭᐅᔾᔪᓯᐊᖓᓂᑦ ᐃᑲᔪᖅᓱᖃᑦᑕᕐᓂᖓᓄᑦ ᐃᓅᓯᕐᓂᒃ ᐱᕚᓪᓕᖅᑎᑦᑎᖃᑦᑕᓂᕐᒥᒃ, ᐊᕐᓇᐃᑦ ᐃᓅᓱᒃᑐᐃᓪᓗ ᐃᑉᐱᐊᕐᔪᒻᒥ.
ᑖᓐᓇ ᐊᑭᓕᖅᓱᖅᑕᐅᒐᓂ ᐃᑲᕐᕋᓂ ᐊᒥᓱᓂᒃ ᑲᔪᓯᑎᑦᑎᖃᑦᑕᖅᑐᖅ ᐃᑲᔪᖅᓱᖃᑦᑕᖅᓱᓂ ᐊᒃᓱᕈᖅᑐᓂᒃ, ᐊᒻᒪᓗᑦᑕᐅᖅ ᐅᖁᒪᐃᑦᓴᖅᑐᓂᒃ, ᐊᒻᒪᓗᑦᑕᐅᖅ ᖃᐅᔨᒪᓂᕆᔭᖓ ᓄᓇᒥᒃ ᑖᓐᓇᓗ ᐃᓐᓇᐅᓂᖓᓄᑦ ᐅᐱᒋᔭᐅᓪᓗᓂ ᓯᕗᓕᖅᑎᐅᓪᓗᓂᓗ ᓄᓇᓕᓐᓂ, ᓄᓇᓕᖓᓐᓂ.
ᐅᖃᖅᑎᑦᓯᔩ, ᕋᐃᑦᓱᓪ ᒪᐃᑯᓪ, ᐃᖃᓗᒻᒥᐅᖅ ᑐᓂᔭᐅᒻᒥᔪᖅ ᐃᓅᓱᒃᑐᒧᑦ ᐊᕐᓇᒧᑦ ᑐᓂᔭᐅᔾᔪᓯᐊᒥᒃ ᓯᕗᓕᖅᑎᐅᓂᖓᓄᑦ ᐅᕕᒃᑲᐅᓪᓗᓂ ᑕᒪᒃᑯᓂᖓ ᐱᓕᕆᐊᖃᖅᐸᑦᑐᖅ, ᐃᓱᒪᓕᕆᓂᕐᒥᒃ ᐊᓯᖏᓐᓂᓪᓗ ᐱᕚᓪᓕᕈᑎᑦᓴᐅᔪᓂᒃ ᐃᓅᓱᒃᑐᓄᑦ.
ᐃᓚᒋᔭᐅᕙᒻᒥᔪᖅ ᐃᖅᑲᓇᐃᔮᖃᖅᓱᓂ ᑖᒃᓱᒥᖓ ᐃᓅᓱᒃᑐᐃᑦ ᑎᒍᐊᖑᖃᑦᑕᖅᑐᑦ ᐊᒻᒪᓗᑦᑕᐅᖅ ᖃᐅᔨᕚᓪᓕᑎᑦᑎᕙᑦᑐᓂ ᐃᒻᒥᓃᖅᑕᐃᓕᒪᓂᕐᒥᒃ ᐱᓕᕆᐊᖓᓄᑦ.
ᑖᓐᓇᑦᑕᐅᖅ ᐃᓚᒋᔭᐅᓯᒪᒻᒥᔪᖅ ᓯᓚᕐᔪᐊᒥ ᑕᒫᓃᓛᒃ ᑲᓇᑕᒥ, ᐊᒻᒪᓗᑦᑕᐅᖅ ᓯᓚᕐᔪᐊᒥ ᓄᓇᑦᑕ ᐊᓯᐊᓂ ᑖᒃᑯᓄᖓ ᖃᓂᒪᖃᖅᑕᐃᓕᒪᔪᓕᕆᓂᕐᒧᑦ ᐱᓕᕆᐊᖃᖅᓱᓂ ᐃᒻᒥᓃᖅᑕᐃᓕᒪᓂᕐᒧᑦ, ᐊᒻᒪᓗᑦᑕᐅᖅ ᐃᓱᒪᒃᑯᑦ ᐊᑲᐅᒋᐊᖃᕐᓂᕐᒥᒃ.
ᒪᓕᒐᓕᐅᖅᑎᐅᖃᑎᒃᑲ ᑎᓕᐅᖅᑲᒃᑲ ᐅᓪᓗᒥ ᐅᐱᒋᖃᑎᒌᑦᑖ ᑖᒃᑯᓂᖓ ᒪᕐᕉᓐᓂᒃ ᐊᕐᓈᓐᓂᒃ, ᑕᑯᓐᓈᖅᑕᐅᖃᑦᑕᕐᒪᑕ ᓄᓇᓕᖏᓐᓂᒃ. ᑕᐃᒫᒃ ᑮᓇᐅᔾᔭᔅᓴᒐᑎᓪᓘᓐᓃᑦ ᐱᓕᕆᐊᖃᖅᐸᑦᑐᑦ ᐃᑲᔪᕋᓱᐊᕐᓂᕐᒧᑦ, ᐃᑲᔪᕐᓂᕐᒧᑦ, ᐃᓕᓐᓂᐊᓂᕐᒧᑦ ᐊᒻᒪᓗᑦᑕᐅᖅ ᐅᐸᒃᑕᐅᒍᓐᓇᓲᖑᓪᓗᑎᒃ ᖃᓄᑐᐃᓐᓇᖅ.
ᐊᖓᔪᖅᑳᑉ ᐅᖃᐅᓯᖓ 294 - 4(3): ᕿᑐᒻᒪᖅᓴᖅᓯᒪᓐᖏᑦᑐᓂᒃ ᒥᖅᑯᓕᓐᓂᒃ ᐅᓯᔭᐅᒍᑎᖏᓐᓄᑦ ᐊᑭᑭᓪᓕᒋᐊᕆᓂᕐᒧᑦ ᐆᑦᑐᕋᐅᑎᒧᑦ ᑐᓴᒐᒃᓴᖅ (ᓴᕕᑲᑖᖅ)
ᐅᖃᖅᑏ, ᐅᓪᓗᒥ ᖁᕕᐊᓱᑦᑐᖓ ᐅᓂᒃᑲᐅᓯᖃᕈᓐᓇᕋᒪ ᐆᑦᑑᑎᒥᒃ ᐱᒋᐊᖅᑎᑕᐅᓚᐅᖅᓯᒪᔪᒥᒃ ᑕᒪᑐᒪᓂ ᒫᑦᓯ ᐊᕐᕌᒍᑦᑎᓐᓂ.
ᒥᖅᑯᓖᑦ ᕿᓰᓪᓘᓐᓃᑦ ᖃᖓᑦᑕᐅᑎᖏᑕ ᐊᑭᑭᓪᓕᒋᐊᕈᑎᖏᑦ ᐃᓕᔭᐅᓚᐅᖅᓯᒪᔪᑦ ᐅᓄᖅᓯᕙᓪᓕᐊᑐᐃᓐᓇᕐᒪᑕ ᓄᓇᕗᒻᒥᐅᑦ ᓂᐅᕐᕈᑎᖃᖃᑦᑕᖅᑐᑦ ᐊᒪᕈᔭᓂᒃ ᖃᓪᓗᓈᑦ ᓄᓇᖓᓐᓂ.
ᐱᒋᐊᕈᑎᖓ ᑕᒪᑐᒪᐅᑉ ᐃᖏᕐᕋᓂᐊᖅᐳᖅ ᒫᑦᓯ 31, 2018−ᖑᕋᓱᓐᓂᖓᓂ.
ᑕᕝᕙᓂ ᐊᕐᕌᒍᒥ ᐊᒧᕈᔭᐃᑦ  ᕿᑐᒻᒪᓯᖅᓯᒪᓐᖏᑦᑐᐃᑦ ᐅᓯᔭᐅᔾᔪᑎᖏᑦ ᓄᓇᕗᑦ ᓯᓚᑖᓄᑦ ᐱᓕᕆᕕᑦᑎᓐᓄᑦ ᐊᑭᓕᖅᑕᐅᕙᓐᓂᐊᖅᐳᑦ.
ᑕᐃᒪᓐᖓᓂᒃ ᑕᒪᓐᓇ ᐱᒋᐊᓚᐅᕐᒪᑦ 157 ᕿᑐᒻᒪᓴᖅᓯᒪᓐᖏᑦᑐᐃᑦ ᐊᒪᕈᔭᐃᑦ ᐊᐅᓪᓚᖅᑎᑕᐅᓯᒪᓕᖅᐳᑦ ᓂᐅᕕᖅᑐᓄᑦ ᖃᓪᓗᓈᓂ.
ᐅᖃᖅᑏ, ᒐᕙᒪᕗᑦ ᐊᖏᖅᓯᒪᕗᑦ ᐊᒻᒪ ᐊᔭᐅᖅᑐᐃᕆᓪᓗᑎᓪᓗ ᐃᑲᔪᖅᑐᐃᓪᓗᑎᓪᓗ ᑖᕗᓐᖓᓕᒫᕈᓐᓇᖅᑐᓂᒃ ᐱᕙᓪᓕᐊᔭᐃᔭᖅᑕᐅᔪᓂᒃ ᓄᓇᕘᒥ ᐊᖑᓇᓱᒃᑏᑦ ᑮᓇᐅᔭᓕᐅᕈᓐᓇᑦᑎᐊᖁᓪᓗᒋᑦ ᐆᒪᔪᖅᓯᐅᕐᓂᒃᑯᑦ ᒥᑭᒋᐊᖃᑦᑕᕐᓂᒃᑯᓪᓗ.
ᓄᓇᕗᒻᒥᐅᑦ ᐊᔭᐅᖅᑐᒻᒪᕆᑉᐸᕗᑦ ᐊᑐᖃᑕᐅᑦᑎᐊᖁᓪᓗᒋᑦ ᑕᒪᑐᒥᖓ ᐆᑦᑐᕋᐅᑕᐅᔪᒥᒃ.
ᒥᓂᔅᑐ ᖁᓪᓕᒃᑯᑦ ᖃᐅᒻᒪᖅᑯᑎᓕᕆᓂᕐᒧᑦ, ᒥᔅᑐ ᔮᓂ ᒪᐃᒃ.
ᐊᖓᔪᖅᑳᑉ ᐅᖃᐅᓯᖓ 295 - 4(3): ᓗᐊᕋ ᐅᓪᓗᕆᐊᖅ ᒎᑦᑎᐊ ᐃᓕᓐᓂᐊᕈᑎᒃᓴᖅ (ᒪᐃᒃ)
ᐅᖃᖅᑏ, ᒫᓐᓇ ᓇᖏᖅᓯᔾᔪᑎᖃᖅᑐᖓ ᓇᓗᓇᐃᖅᓯᔪᒪᓪᓗᖓ ᖁᓪᓕᒃ ᖃᐅᒪᓕᕆᔨᒃᑯᑦ ᒫᓐᓇ ᒪᑐᐃᖓᑦᑎᐊᓕᕐᒥᔪᑦ ᐱᓇᓱᐊᕈᒪᔪᓂᑦ ᑕᕝᕙᓐᖓᑦ 2017 ᓗᐊᕋ ᐅᓪᓗᕆᐊᖅ ᒎᑦᑎᐊ ᐃᓕᓐᓂᐊᕈᑎᔅᓴᓄᑦ ᑐᕌᖓᔪᓂᒃ.
ᐊᕐᕌᒍᑕᒫᑦ ᖃᐅᒪᓕᕆᔨᒃᑯᑦ ᑐᓂᓯᖃᑦᑕᖅᑐᑦ $5,000−ᓂᒃ ᐃᓕᓐᓂᐊᓂᕐᒧᑦ ᖁᕝᕙᓯᓐᓂᖅᓴᓄᑦ ᑐᕌᖓᔪᓂᒃ ᐃᓕᓐᓂᐊᕆᐊᒃᑲᓐᓂᕈᒪᒐᔭᖅᑐᓄᑦ ᓄᓇᕗᒻᒥ ᐃᓕᓐᓂᐊᖅᑎᓄᑦ ᐊᒻᒪᓗ ᑖᒃᑯᐊ ᐱᔪᒪᓂᖃᕐᓗᑎᒃ ᑕᐃᓐᓇᑎᑐᑦ ᓗᐊᕋ ᐅᓪᓗᕆᐊᖅ ᒎᑦᑎᐊ ᑕᒪᔅᓱᒥᖓ ᓯᕗᓕᖅᑎᐅᓂᕐᒥᒃ ᐊᒻᒪᓗ ᓄᓇᕗᒻᒥ ᐱᒻᒪᕆᖃᓐᓂᕐᒥᒃ ᐱᓂᐊᕐᓂᖃᓚᐅᖅᓯᒪᒻᒪᑦ.
ᑖᓐᓇ ᑐᓐᓂᖅᑯᓯᐊᖑᖃᑦᑕᖅᑐᑦ ᐃᓕᓐᓂᐊᕈᑎᔅᓴᖅ ᖁᕕᐊᓲᑎᖃᕐᖓᑦ ᑖᔅᓱᒪ ᓗᐊᕋᐅᑉ ᐱᔪᒪᓂᕆᓚᐅᖅᓯᒪᔭᖓᓂᒃ ᓴᖅᑭᔮᑦᑎᐊᓂᕐᒥᒃ ᑖᒃᑯᓄᖓ ᖁᓪᓕᖅ ᖃᐅᒪᓕᕆᔨᒃᑯᓐᓄᑦ.
ᐅᖃᖅᑏ, ᐃᓄᖃᖁᔨᒐᑦᑕ ᐃᓕᓐᓂᐊᖅᑎᐊᖅᓯᒪᔪᓂᒃ ᑕᒪᓐᓇ ᐱᒻᒪᕆᐅᒻᒪᑦ ᑕᕝᕙᓂ ᓄᓇᕘᑉ ᐃᓗᐊᓂ ᑕᒪᓐᓇᓗ ᓄᓇᕘᑦ ᒪᑭᒪᑦᑎᐊᖁᓪᓗᒍ ᐊᒻᒪᓗ ᐊᔪᖅᓴᖏᑦᑎᐊᖅᑐᒥᒃ ᓯᕗᓂᔅᓴᖃᑦᑎᐊᖁᓪᓗᒋᑦ.
ᑕᐃᒪ ᒫᓐᓇ ᖁᕕᐊᓱᑉᐳᖓ ᖃᐅᒪᓕᕆᔨᒃᑯᑦ ᐃᑲᔪᕈᓐᓇᕐᖓᑕ ᓯᕗᓂᔅᓴᖏᓐᓂᒃ ᓯᕗᓕᖅᑎᔅᓴᐅᒐᔭᖅᑐᑦ ᑕᒫᓂ ᓄᓇᕘᒥ ᐊᒻᒪ ᐱᔪᒪᔭᖏᓐᓂᒃ ᓂᕆᐅᒋᔭᖏᓐᓂᒃ ᐱᓯᒪᑦᑎᐊᖁᓪᓗᒋᑦ.
ᑐᓴᕆᐊᒃᑲᓐᓂᕈᒪᒍᔅᓯ ᑖᔅᓱᒪ ᒥᔅᓵᓄᑦ ᐃᑲᔫᓯᐊᖑᖃᑦᑕᖅᑑᑉ, ᑕᐃᒪ ᐱᔪᒪᔾᔪᑎᓂᒃ ᐱᓇᓱᐊᑦᑎᐊᕈᓐᓇᖅᑯᓯ ᐊᒻᒪᓗ ᑲᔪᖏᖅᓴᐃᑦᑎᐊᖅᑯᖓ ᑖᒃᑯᓂᖓᓕᒫᖅ ᐃᓕᓐᓂᐊᖅᑎᓕᒫᓂᒃ ᑕᒪᔅᓱᒥᖓ ᐱᔪᒪᓂᖃᖅᑐᓂᒃ ᑕᕝᕗᖓ ᖃᕆᓴᐅᔭᒃᑯᑦ ᖃᐅᔨᐊᒃᑲᓐᓂᕈᓐᓇᖅᑐᑦ www.qec.nu.ca ᐅᕝᕙᓘᓐᓃᑦ ᐅᖄᓚᔪᓐᓇᖅᑐᑦ ᑲᒪᒋᔭᐅᔪᓐᓇᖅᑐᑦ ᐅᖄᓚᑐᐊᖅᑲᑕ ᑕᕝᕗᖓ 1−866−710−4200.
ᒫᓐᓇ ᖃᐅᒪᓕᕆᔨᒃᑯᑦ ᓄᐊᑦᑎᕙᓪᓕᐊᔪᑦ ᐱᔪᒪᔪᓂᒃ ᑕᕝᕙᓐᖓᑦ ᓇᓗᓇᐃᕋᑖᖅᑕᕐᓂᒃ ᐃᓱᖃᕐᓂᐊᖅᑐᓂ ᔫᓐ 30, 2017.
ᒪᓕᒐᓕᐅᖅᑎᐅᑉ ᐅᖃᐅᓯᖓ 545 - 4(3): ᖁᔭᓕᓂᖅ ᐃᖅᓱᒐᕐᒥᒃ ᐳᓚᕋᕐᓂᐅᖃᑖᓚᐅᖅᑐᒥᒃ (ᓲᔪᖅ)
ᓂᑯᕕᔾᔪᑎᖃᖅᑐᖓ ᐱᒃᑯᒍᓱᖕᓂᕐᒥᒃ ᐅᓪᓗᒥ. ᓯᕗᓪᓕᕐᒥ ᓄᓇᕗᒥᐅᑕᐃᑦ ᑕᐃᒃᑯᐊ ᑕᐅᑐᒃᑐᑦ ᖁᑦᑎᒃᑐᒦᑦᑐᑦ ᑕᐃᒃᑯᐊ ᖁᑦᑎᖕᓂᖅᐹᑦ ᐊᐅᓱᐃᑦᑐᖅ, ᖃᐅᓱᐃᑦᑐᖅ, ᐃᒃᐱᐊᕐᔪᒃ ᑕᐃᒃᑯᐊ ᑕᐅᑐᒃᑐᑦ ᐊᒻᒪᓗ ᑕᐅᑐᒃᑐᑦ ᓄᓇᕗᒻᒥ ᑐᓐᖓᓱᒋᑦᑎ ᒪᓕᒐᓕᐅᕐᕕᐅᑉ ᐃᓗᐊᓂ ᐊᒻᒪᓗ ᓯᕗᓕᖅᑎᕗᑦ ᐊᒻᒪᓗ ᒪᓕᒐᓕᐅᖅᑎᐅᖃᑎᒃᑲ ᑐᓐᖓᓱᒋᑦᑎ.
ᐅᖃᖅᑏ, ᐆᒥᖓ ᓇᖏᖅᓯᔾᔪᑎᖃᖅᑐᖓ ᐱᒃᑯᒍᓱᖕᓂᕐᒥᒃ ᐃᓚᐅᔪᓐᓇᓚᐅᕐᓂᓐᓂᒃ ᑕᐅᓄᖓ ᖁᑦᑎᒃᑐᒧᑦ ᑕᐃᓐᓇ, ᑖᓐᓇ ᐃᖅᓱᒐᖅ ᐃᓕᓐᓂᐊᖅᑐᓄᑦ ᑕᐅᓄᓐᖓᐅᔾᔭᐅᑎᓪᓗᒍ.
ᑲᒥᓯᓇᕗᑦ ᐊᒃᓱᒻᒪᕆᐊᓗᒃ ᐅᕙᓐᓂᒃ ᐃᑲᔪᓚᐅᕐᒪᑦ ᖁᔭᓐᓇᒦᖅᐸᕋ, ᐊᒻᒪᓗ ᐅᖃᖅᑎᕗᑦ ᐊᒻᒪᓗ ᑕᐃᓐᓇ ᑎᑎᖅᑲᓂᒃ ᐱᓕᕆᔨᐅᖃᑦᑕᖅᑐᖅ ᐋᓕᒃᔅ, ᐊᒻᒪᓗ ᓯᓐᑎ. ᑖᒃᑰᓪᓗᑕ ᑕᐅᓇᓃᓚᐅᕋᑦᑕ.
ᐆᒥᖓ ᐱᒃᑯᒍᓱᒃᑐᖓ, ᐅᖃᖅᑎᑦᑎᔩ, ᖃᐅᓱᐃᑦᑐᒥᐅᑦ ᑕᐃᒪᓐᓇ ᑕᑯᓂᐊᕋᓱᒋᓚᐅᓐᖏᓐᓇᒪ, ᐊᒃᓱᒻᒪᕆᐊᓗᒃ ᑐᓐᖓᓇᓚᐅᕐᒪᑕ ᐃᒪᓐᓇ, ᐊᒃᓱᐊᓗᒃ ᐸᕐᓇᖦᖤᕋᓗᐊᕋᒥᒃ ᑐᓐᖓᓵᕆᕐᔪᐊᓚᐅᕐᒪᑕ.
ᒪᐃᔭᖓᑕᓗ ᐅᖃᐅᑎᓚᐅᕌᖓ ᐊᖏᕐᕋᖅᓯᒪᓗᑎᑦ ᑕᑲᓇᓂ ᑐᓐᖓᓱᑦᑎᐊᕆᑦ, ᑕᒪᓐᓇ ᐅᐱᓐᓇᒻᒪᕆᓚᐅᕐᒪᑦ.
ᑕᐃᒃᑯᐊᓗ ᐃᓕᓐᓂᐊᖅᑐᑯᓗᐃᑦ ᐊᒻᒪ ᐊᐱᖅᓱᖃᑦᑕᓚᐅᕐᒪᑕ. ᑕᒪᑐᒥᖓ ᐅᐱᒋᑦᑎᐊᕋᒃᑭᑦ ᑖᔅᓱᒥᖓ ᐅᐱᒍᓱᖕᓂᓐᓂᒃ ᓴᖅᑭᑎᑦᑎᔪᖓ ᖁᔭᓕᓪᓗᖓᓗ.
ᒪᓕᒐᓕᐅᖅᑎ, ᐅᖅᓱᖅᑑᒧᑦ, ᒥᔅᑐ ᑑᓂ ᐋᖁᐊᖅ.
ᒪᓕᒐᓕᐅᖅᑎᐅᑉ ᐅᖃᐅᓯᖓ 546 - 4(3): ᓇᓪᓕᐅᑎᑦᑎᐊᖁᔨᓂᖅ ᐃᕐᖑᑕᕐᒥᒃ (ᐋᖁᐊᖅ)
ᐅᓐᓄᓴᒃᑯᑦ ᒪᓕᒐᓕᐅᖅᑎᐅᖃᑎᒃᑲ, ᐅᖅᓱᖅᑑᒥᐅᑦ.
ᓇᖏᖅᓯᔾᔪᑎᖃᖅᑐᖓ ᐅᓐᓄᓴ, ᐃᕐᖑᑕᑯᓗᒐ ᑕᓪᓕᒪᓂᒃ ᐅᑭᐅᖅᑖᕋᑖᖅᑐᖅ ᐊᕐᕌᒍᑕᒫᓪᓗ ᐊᖏᕐᕋᖅᓯᒪᓚᐅᖅᓯᒪᓐᖏᓐᓇᒪ ᓇᓪᓕᐅᑎᑎᓪᓗᒍ.
ᑕᐃᒪᓕ ᐅᓪᓗᖃᑦᑎᐊᖁᕙᕋ, ᐅᓐᓄᒡᓗ ᓇᓪᓕᐅᑎᑦᑎᐊᕆᑦ ᐃᕐᖑᑕᖅ, ᒪᒪᑦᓯᐊᖅᑐᖁᑎᒐ.
ᐅᖃᖅᑎ: ᖁᔭᓐᓇᒦᒃ. ᒪᓕᒐᓕᐅᖅᑏᑦ ᐅᖃᐅᓯᖏᑦ.
ᒪᓕᒐᓕᐅᖅᑎᐅᑉ ᐅᖃᐅᓯᖓ 547 - 4(3): ᐱᒃᑯᒋᔭᐅᓂᖏᑦ ᓄᓇᕗᑦ ᓯᓚᑦᑐᓴᕐᕕᒻᒥᒃ ᐃᓱᓕᒃᓯᔪᐃᑦ (ᒥᑭᓐᖑᐊᖅ)
ᖃᒪᓂᑦᑐᐊᕐᒥᐅᑕᐃᑦ, ᐅᑉᓗᑦᓯᐊᖅ ᐊᒻᒪᓗ ᓄᓇᕗᑦᒥᐅᑕᓗᒃᑖᑦ ᑕᐅᑐᒃᑐᑦ.
ᐅᖃᖅᑎᑦᑎᔩ, ᐅᓪᓗᒥ ᓂᑯᕕᔾᔪᑎᖃᖅᑐᖓ ᖁᕕᐊᓱᓪᓚᕆᒃᑐᖓ, ᓴᕆᒪᕼᐅᒃᑐᖓᓗ, ᖁᓕᖏᓗᐊᖅᑐᐃᑦ ᑭᒡᒐᖅᑐᖅᑕᒃᑲ ᖃᒪᓂᑦᑐᐊᕐᒥ ᐃᓕᓐᓂᐊᒑᓂᓚᐅᕐᒪᑕ ᓄᓇᕗᑦᒥ ᕼᐃᓚᒃᑐᖅᓴᕐᕕᒻᒥ ᑎᑎᕋᕐᕕᒻᒥ ᐊᐅᓚᑦᑎᔨᐅᓂᕐᒥᒃ, ᐃᒃᐸᒃᕼᐋᓂᐅᓚᐅᖅᑐᖅ.
ᑖᑉᑯᐊ ᐃᓕᓐᓂᐊᓚᐅᖅᑐᑦ ᐃᓕᓴᕆᔭᐅᔾᔪᑎᑖᓚᐅᕐᒪᑕ ᑖᒻᓇ ᐅᓪᓘᑎᓪᓗᒍ, ᒪᐃ 25. ᒪᕐᕉᓐᓄᒃ ᐊᕐᕌᒍᓄᑦ ᐃᓕᓐᓂᐊᓚᐅᕐᒪᑕ. ᐸᕐᓇᒃᓯᒪᕚᓪᓕᖅᖢᑎᒡᓗ, ᐃᓕᒃᑎᕚᓪᓕᖅᕼᐃᒪᓕᖅᖢᑎᒡᓗ, ᐊᐅᓚᑦᑎᔨᐅᓂᕐᒥᒃ ᑎᑎᕋᕐᕕᒻᒥ, ᒐᕙᒪᒃᑯᓂᓪᓘᓐᓃᑦ, ᓇᖕᒥᓂᖃᖅᑎᐅᓂᒧᓪᓘᓐᓃᑦ.
ᐅᖃᖅᑎᑦᑎᔩ, ᑖᒃᑯᐊ ᐃᓕᑕᕆᔪᒪᕙᒃᑲ ᐃᓕᓐᓂᐊᒑᓂᒃᑎᐊᓚᐅᖅᑐᑦ, ᒪᕐᕉᓐᓄᒃ ᐊᕐᕌᒍᓄᑦ ᑎᑎᕋᕐᕕᒻᒥ ᐊᐅᓚᑦᑎᔨᐅᓂᕐᒥᒃ.  ᑖᑉᑯᐊᖑᓪᓗᑎᒃ:
ᒪᓚᑎ ᐊᖑᕼᐊᓪᓗᒃ
ᑭᒻ ᐊᐅᐸᓗᒃᑐᖅ
ᐊᐃᓂ ᐸᒃᑐᖓᔭᖅ
ᕗᕋᐃᔭᓐ ᐴᓐᓈᖅ
ᓵᓕᑦ ᐸᐱᒃ
ᔮᓂᔅ ᓯᒪᐃᓚᒃ
ᐸᑐᕆᓴ ᑖᐸᑕᐃ
ᑭᓕᒡᕙᒃᑐᖅ ᑯᒻᒥᖅ, ᐊᒻᒪᓗ
ᕼᐊᒃᑐᕐ ᑐᕕᐅᓪ.
ᐅᖃᖅᑎᑦᑎᔩ, ᓄᓇᕗᑦᒥᐅᑦ ᓇᓗᓇᓐᖏᑦᑐᖅ ᐊᒃᓱᕈᕐᓇᖅᑕᖅᑐᖅ ᐃᓛᓐᓂᒃᑯᑦ ᖁᑦᑎᖕᓂᖅᓴᓄᑦ ᐃᓕᓐᓂᐊᕆᐊᕐᓂᐊᕐᓗᑎᒃ. ᐊᒥᕼᐆᖕᒪᑕ ᐃᓚᒋᔭᐃᑦ ᓂᕆᑎᑦᑕᕆᐊᖃᖅᖢᑎᒃ, ᐊᒻᒪᓗ ᐊᐃᕼᐃᒪᓗᑎᒃ ᐃᓛᓐᓂᑦ ᐱᓕᕆᐊᒃᓴᖅ ᐊᔪᕐᓇᖅᐸᖕᒪᑦ.
ᑭᕼᐊᓂᓕ ᖁᕕᐊᕼᐅᓪᓚᕆᒃᐳᖓ ᑖᒃᑯᐊ ᐃᓕᓐᓂᐊᒑᓂᓚᐅᖅᑐᑦ ᐊᒃᓱᕈᕐᓇᖅᑐᒃᑰᓚᐅᕋᓗᐊᖅᖢᑎᒃ ᑭᕼᐊᓂ ᑲᔪᕼᐃᐊᓂᒃᑎᐊᓚᐅᕐᒪᑕ.
ᐊᒃᓱᕈᖅᖢᑎᒃ ᐱᓕᕆᓚᐅᕐᒪᑕ, ᐃᓕᑕᕆᔭᐅᔾᔪᑎᒥᓐᓂᒃ ᐱᑖᕈᒪᓪᓗᑎᒃ ᐊᒻᒪᓗ ᑕᐅᑐᒐᑦᓴᒃᑎᐊᖑᓪᓗᑎᒃ ᑲᔪᓯᑦᑎᐊᕈᓐᓇᓚᐅᕐᒪᑕ, ᐊᖅᓱᕉᑎᖃᖅᖢᑎᒃ ᕼᐃᕗᓂᒃᕼᐊᒥᖕᓄᑦ.
ᐃᒃᐱᒍᓱᑦᑎᐊᖅᑐᖓᓗ ᑐᓴᒃᑲᓐᓂᕈᒪᑉᓗᖓ ᕼᐃᕗᓂᒃᓴᒥ ᐱᕚᓪᓕᕐᓂᖏᓐᓂᒃ, ᕼᐃᕗᓂᒃᓴᒥ.
ᐅᖃᖅᑎᑦᑎᔩ, ᐊᐱᕆᕗᖓ ᐅᖃᐅᓯᒃᓴᒃᑲ ᐱᔭᕇᕈᒪᑉᓗᒋᑦ.
ᐅᖃᖅᑎ: ᒪᓕᒐᓕᐅᖅᑎ ᖃᒪᓂᑦᑐᐊᕐᒧᑦ ᐅᓂᒃᑳᖅᑕᖏᓐᓂᑦ ᐱᐊᓂᒃᓯᓐᖏᒻᒪᑦ ᑲᔪᓯᔪᒪᓪᓗᓂᓗ, ᐋᒃᑳᖅᑕᐅᕙ?
ᐋᒃᑳᖅᑐᒥᒃ ᑐᓴᓐᖏᓐᓇᒪ, ᒥᔅᑐ ᒥᑭᓐᖑᐊᖅ ᑲᔪᓯᒋᑦ.
ᒪ’ᓇᓗ, ᒪᓕᒐᓕᐅᖅᑎᐅᖃᑎᒋᔭᒃᑲ.
ᐅᖃᖅᑎᑦᑎᔩ, ᑕᐃᒪ ᐅᖃᓚᐅᕋᒪ ᑖᒃᑯᐊ ᐃᓕᓐᓂᐊᒑᓂᒃᑐᐃᑦ ᐊᒃᓱᕈᖅᖢᑎᒃ ᐃᓕᓴᕆᔭᐅᔾᔪᑎᒥᒃ ᐱᓂᔪᓚᐅᖅᓯᒪᖕᒪᑕ.
ᐊᒻᒪᓗᑦᑕᐅᖅ ᑕᐃᒃᑯᐊ ᐃᓕᓐᓂᐊᖅᑎᑦᑎᒋᓚᐅᒐᐃᑦ ᓄᓇᕗᒻᒥᑦ ᓯᓚᑦᑐᖅᓴᕐᕕᖕᒥᑦ ᒪ’ᓈᓪᓗᐊᕕᒃᖢᒋᑦ ᐊᒃᓱᕈᖅᖢᑎᒃ ᐃᓕᓐᓂᐊᖅᑎᑦᑎᕙᖕᒪᑕ ᓄᓇᓕᒋᔭᑦᑎᓐᓂᑦ ᑕᒪᒃᑯᓂᖓ ᓄᓇᕗᒻᒥᐅᑕᕐᓄᑦ.
ᑖᒃᑯᐊ ᐃᓕᓐᓂᐊᒑᓂᓚᐅᖅᑐᑦ ᖁᑦᑎᖕᓂᖅᕼᐊᓄᑦ ᐃᓕᓐᓂᐊᕆᐊᖅᑑᓪᓗᐊᕐᓂᐊᓕᕐᒪᑕ ᓄᓇᓕᒋᔭᕐᒥᖕᓂᒃ ᐊᐃᕼᐃᒪᓗᑎᒃ ᐃᓕᓐᓂᐊᖅᑑᓪᓗᐊᕐᓂᐊᕐᒪᑕ ᐃᓕᑕᕆᔭᐅᔾᔪᑎᑖᕐᓗᑎᒃ.
ᐅᖃᖅᑎᑦᑎᔩ, ᐊᐱᕆᕙᒃᑲ ᒪᓕᒐᓕᐅᖅᑎᐅᖃᑎᒋᔭᒃᑲ ᖁᕕᐊᕼᐅᖃᑎᒋᔪᒪᓪᓗᒋᑦ ᑖᒃᑯᐊ ᐃᓕᓐᓂᐊᒑᓂᓚᐅᖅᑐᑦ ᖃᒪᓂᑦᑐᐊᕐᒥᑦ ᑎᑎᕋᕐᕕᖕᒥ ᐊᐅᓚᑦᑎᔨᐅᓂᕐᒥᒃ ᐃᓕᓐᓂᐊᒑᓂᓚᐅᖅᑐᑦ ᑕᕝᕙᓂ ᐊᕐᕌᒎᔪᒥ 2017.
ᒪᓕᒐᓕᐅᖅᑎᐅᑉ ᐅᖃᐅᓯᖓ 548 - 4(3): ᐃᓕᓴᖅᓯᓂᖅ ᑲᒥᓯᓇᒥᒃ ᐃᓕᓴᕆᔭᐅᔾᔪᑎᑖᖅᑐᓂᒃ (ᐃᓄᒃ)
ᒥᑦᑎᒪᑕᓕᖕᒥᐅᖑᖃᑎᒃᑲ ᐊᒻᒪᓗ ᓄᓇᕗᒻᒥᐅᑦ, ᐅᓐᓄᓴᒃᑯᑦ.
ᐅᖃᖅᑎᑦᑎᔩ, ᐅᖃᕆᐊᓚᐅᓐᖏᓐᓂᓐᓂᑦ ᓇᓪᓕᐅᑎᓯᒪᑦᑎᐊᖁᓪᓗᒍ ᐸᓂᒐ, ᐅᓪᓗᖃᑦᑎᐊᖁᓪᓗᒍᓗ ᐸᓂᑯᓗᒐ ᓈᓐᓯ ᐃᓄᒃ−ᐆᑦᑐᕙᒃ.
ᑕᐃᒪᑐᖅ ᐅᓪᓗᖃᑦᑎᐊᕆᑦ ᐊᒻᒪᓗ ᐊᖑᑎᑐᐊᖅᐳᑦ ᐅᓪᓗᒥ ᐅᐃᒪᓗᐊᖅᑕᐃᓕᓕᑐᖅ ᑕᖃᐃᖅᓯᕐᓂᐊᕋᕕᑦ.
ᐅᖃᖅᑏ, ᐱᒃᑯᒍᓱᓪᓚᕆᒃᐳᖓ ᐅᓪᓗᒥ ᓇᖏᖅᓯᔪᓐᓇᕋᒪ ᐃᖅᑲᐅᒪᔪᒪᓪᓗᒋᑦ, ᐱᒃᑯᒋᔪᒪᓪᓗᒋᓪᓗ ᓄᓇᑦᑎᓐᓂᑦ ᑐᓂᔭᐅᕋᑖᓚᐅᖅᑐᑦ ᑲᒥᓯᓇᒋᔭᑦᑎᓐᓄᑦ ᐊᔾᔨᒌᓐᖏᑦᑐᓄᑦ ᐃᓕᓴᕆᔭᐅᔾᔪᑎᓄᑦ ᑕᒫᓂ ᑕᖅᑭᒥᑦ ᒥᑦᑎᒪᑕᓕᖕᒥᑦ.
ᐅᖃᖅᑏᑦᑕᐅᖅ, ᒫᓐᓇ ᓇᖕᒥᓂᒻᒪᕆᒃ ᖁᔭᓐᓇᒦᕈᒪᓪᓗᑎᑦ ᒥᑦᑎᒪᑕᓕᖕᒦᖃᑕᐅᔪᓐᓇᓚᐅᕋᕕᑦ ᑖᒃᑯᐊ ᑐᓂᔭᐅᔪᖃᖅᑎᓪᓗᒍ ᐊᒻᒪᓗ ᐳᓚᕋᑉᐸᓪᓕᐊᑎᓪᓗᑎᑦ ᖁᑦᑎᒃᑐᕐᒥᐅᓄᑦ ᑖᔅᓱᒥᖓ ᐃᖅᓱᖅᑕᐅᕙᒃᑐᒥᒃ ᐊᒻᒪᓗ ᒐᕙᒪᑦᑕ ᐊᐅᓚᓂᖓᓂᒃ ᐃᓕᓐᓂᐊᖅᑎᓄᑦ ᐅᓂᒃᑳᖅᐸᓪᓕᐊᑎᓪᓗᑎᑦ. ᖁᔭᓐᓇᒦᒃ ᐃᖏᖅᑕᐅᔪᓐᓇᓚᐅᕋᕕᑦ.
ᐅᖃᖅᑏ, ᑕᐃᒪ ᐃᖅᑲᐅᒪᒐᕕᑦ ᑲᒥᓯᓇ ᑯᓱᒐᖅ ᐊᒃᓱᒻᒪᕆᐊᓗᒃ ᐱᒻᒪᕆᐅᔪᒥᒃ ᐊᐅᓚᓂᖃᖅᑎᑦᑎᓚᐅᕐᒪᑦ ᑐᓂᐅᖅᑲᐃᓂᕐᒥᑦ ᑕᐃᔅᓱᒪᓂ ᒪᐃ 16−ᖑᑎᓪᓗᒍ ᐅᓐᓄᒃᑯᑦ ᓄᓇᖅᑲᑎᓐᓄᑦ.
ᑖᒃᑯᐊ ᐊᔾᔨᒌᓐᖏᑦᑐᑦ ᑐᓂᔭᐅᓚᐅᕐᒪᑕ ᓯᕗᓪᓕᖅᐹᒥᑦ ᐅᑯᐊ ᐃᒻᒥᓂᒃ ᐃᓱᒪᒋᓇᑎᒃ ᐃᓅᖃᑎᒥᖕᓂᒃ ᐃᑲᔪᖅᓱᐃᓂᕐᒧᑦ ᑐᓂᔭᐅᔾᔪᑎᖃᓚᐅᖅᑐᑦ ᐃᓕᓴᕆᔪᒪᓪᓗᒋᑦ.
ᑕᐃᔪᒪᓪᓗᒋᑦ ᐃᓕᓴᕆᔭᐅᓚᐅᖅᑐᑦ, ᓯᐅᕋᓐ ᐆᑦᑐᖅ, ᓴᐃᓚᔅ ᐆᑦᑐᖅ, ᕌᐱ ᓴᖑᔭ, ᓇᐃᑕᓐ ᐆᑦᑐᕙ, ᐋᓕᒃᔅ ᐆᑦᑐᕙ, ᐹᓪ ᖃᒪᓂᖅ, ᐊᒻᒪᓗ ᓵᒻ ᐅᒥᒃ ᐊᖏᔪᒃᖠᖅ.
ᐅᖃᖅᑏ, ᑖᒃᑯᐊᑦᑕᐅᖅ ᑐᓂᔭᐅᓚᐅᕐᒥᔪᑦ ᑲᒥᓯᓇᒧᑦ ᐊᑭᓕᖅᓱᖅᑕᐅᓇᑎᒃ ᐃᑲᔪᖃᑦᑕᖅᑐᑦ ᒥᑦᑎᒪᑕᓕᖕᒥᑦ ᑭᒃᑯᑐᐃᓐᓇᕐᓄᑦ, ᖃᖓᑐᐃᓐᓇᓕᒫᖅ ᐅᑯᐊᖑᓚᐅᖅᑐᑦ: ᐃᓚᐃᔾᔭ ᓇᓱᒃ, ᓲᐱ ᓇᓱᒃ, ᐱᓕᐸ ᐆᑦᑐᕙᒃ ᐊᒻᒪᓗ ᕉᑕ ᑯᓄᒃ.
ᐅᖃᖅᑏ, ᑖᒃᑯᐊᑦᑕᐅᖅ ᐃᓅᓯᕐᒧᑦ ᐃᑲᔪᕋᓱᐊᕐᓂᕐᒧᑦ ᑐᓂᔭᐅᓚᐅᕐᒥᔪᑦ: ᔨᐅᕆ ᑯᓐᓇᒃ, ᑑᒥᓇ ᑯᓐᓇᒃ ᐊᒻᒪᓗ ᑎᐅᕆᓐᔅ ᑯᓐᓇᒃ.
ᐅᖃᖅᑏ, ᐊᖏᖅᑕᐅᔪᒪᒐᓗᐊᖅᐳᖓ ᐅᖃᐅᓯᒃᓴᒃᑲ ᐱᔭᕇᕈᓐᓇᕈᒪᓪᓗᒋᑦ.
ᒪᓕᒐᓕᐅᖅᑎ ᑐᓄᓂᕐᒧᑦ ᐱᔭᕇᖅᓯᔪᒪᖕᒪᑦ ᐅᓂᒃᑳᖅᑕᒥᓂᒃ.
ᐋᒃᑳᖅᑐᒥᒃ ᑐᓴᓐᖏᓐᓇᒪ, ᒥᔅᑕ ᐃᓄᒃ ᑲᔪᓯᒋᑦ.
ᐊᒻᒪᑦᑕᐅᖅ ᑲᒥᓯᓇ ᑐᓂᐅᖅᑲᐃᓚᐅᕐᒥᖕᒪᑦ ᓄᓇᑦᑎᓐᓄᑦ ᐱᔨᑦᑎᖅᐸᒃᑐᓂᒃ, ᑎᒥᐅᔪᓂᒡᓗ ᐊᔾᔨᒌᓐᖏᑦᑐᓂᒃ. ᐅᑯᐊ ᑐᓂᔭᐅᖃᓯᐅᔾᔭᐅᓚᐅᕐᒪᑕ ᐅᖃᐅᓯᕆᔪᒪᔭᒃᑲᑦᑕᐅᖅ ᐱᒃᑯᒋᓪᓗᒋᑦ ᓄᓇᑦᑎᓐᓂᑦ ᖃᑦᑎᕆᔨᒃᑯᑦ, ᓄᓇᑦᑎᓐᓂᑦ ᕿᓂᖅᑏᑦ, ᐅᓇᑕᖅᑐᒃᓴᐃᑦ ᐊᒻᒪᓗ ᐋᓐᓂᐊᕕᖕᒥ ᐃᖅᑲᓇᐃᔭᖅᑎᐅᔪᑦ.
ᐅᖃᖅᑏ, ᐅᖃᒃᑲᓐᓂᕈᒪᓪᓗᖓ ᖁᔭᓐᓇᒦᕈᒪᓪᓗᑎᑦ ᐃᓚᒋᔭᐅᔪᓐᓇᓚᐅᕋᕕᑦ ᑕᐃᔅᓱᒪᓂ ᑕᒪᓐᓇ ᐊᑐᖅᑎᓪᓗᑎᒍᑦ ᒥᑦᑎᒪᑕᓕᖕᒥ ᐊᒻᒪᓗ ᑎᓕᐅᖅᐸᒃᑲ, ᐃᓇᑉᐸᒃᑲᓗ ᐅᕙᓂ ᑲᑎᒪᔨᐅᖃᑎᒃᑲ ᐱᒃᑯᒍᓱᖃᑎᒋᔪᒪᓪᓗᒋᑦ ᑖᒃᑯᓂᖓ  ᒥᑦᑎᒪᑕᓕᖕᒥᐅᓂᑦ ᑐᓂᔭᐅᓚᐅᖅᑐᓂᒃ.
ᒪᓕᒐᓕᐅᖅᑎ, ᕿᑭᖅᑖᓘᑉ ᓂᒋᐊᓄᑦ, ᒥᔅᑐ ᔪᐊᓇᓯ.
ᒪᓕᒐᓕᐅᖅᑎᐅᑉ ᐅᖃᐅᓯᖓ 549 - 4(3): ᒪᑐᐃᖅᑕᐅᓂᖓ ᑭᒻᒥᕈᒻᒥ ᖃᓄᐃᓐᖏᓯᐊᖅᑐᓕᕆᓂᕐᒧᑦ ᑐᑦᑕᕐᕕᒃ (ᔪᐊᓇᓯ)
ᐊᒻᒪᓗ ᐅᓐᓄᓴᒃᑯᑦ ᒪᓕᒐᓕᐅᖅᑎᐅᖃᑎᒃᑲ, ᐳᓛᕆᐊᖅᓯᒪᔪᑦ, ᑭᒻᒥᕈᕐᒥᐅᑦ, ᑭᓐᖓᕐᒥᐅᓪᓗ.
ᐅᖃᖅᑏ, ᐅᓪᓗᒥ ᓂᑯᕕᒍᑎᖃᖅᐳᖓ ᒪᓕᒐᓕᐅᖅᑎᐅᖃᑎᓐᓂᒃ ᖁᕕᐊᓱᖃᑎᖃᕈᒪᓪᓗᖓ. ᑭᒻᒥᕈᕐᒥ ᓄᑖᒥᒃ ᖃᓄᐃᓐᖏᑦᑎᐊᓂᕐᒧᒃ ᑐᖅᑲᖅᑕᕐᕕᒻᒥ ᒪᑐᐃᖅᓯᔪᖃᓚᐅᖅᑎᓪᓗᒍ.
ᐅᖃᖅᑏ, ᒫᑦᓯ ᓄᓐᖑᐊᓂ ᑕᕝᕙᓂ ᐊᕐᕌᒍᑦᑎᓐᓂ ᐱᕕᖃᕈᓐᓇᓚᐅᕋᒪ ᖁᔭᒋᑦᑎᐊᖅᐸᑦᑐᒍᓗ ᑲᒥᓯᓇᒋᔭᕗᑦ, ᓇᓕ ᑯᓱᒐᖅ, ᐊᒻᒪᓗ ᐊᒥᓱᒻᒪᕇᑦ ᑭᒻᒥᕈᕐᒥᐅᑦ ᑖᓐᓇ ᒪᑐᐃᖅᑕᐅᓂᖃᖅᑎᓪᓗᒍ ᒫᑦᓯ 31-ᖑᑎᓪᓗᒍ.
ᐅᖃᖅᑏ, ᑖᓐᓇ ᖃᓄᐃᓐᖏᑦᓯᐊᓂᕐᒧᑦ ᑐᖅᑲᖅᑕᕐᕕᒃ ᑭᒻᒥᕈᕐᒥ ᐆᑦᑐᕋᐅᑎᑦᓯᐊᕙᐅᕗᖅ ᑲᔪᓯᑦᑎᐊᕈᓐᓇᓂᕐᒥᒃ ᑖᒃᑯᐊ ᐊᔾᔨᒌᓐᖏᑦᑐᑦ ᒐᕙᒪᐅᔪᑦ ᐱᓕᕆᖃᑎᒌᓐᓂᕐᒥᒃ ᑖᔅᓱᒧᖓᑦᓴᐃᓐᓇᖅ ᐱᔾᔪᑎᖃᕐᓗᑎᒃ.
ᑖᓐᓇ ᐅᖃᐅᓯᕆᔭᕋ ᑭᒻᒥᕈᕐᒥ ᕼᐋᒻᒪᓚᒃᑯᒋᔭᖓ ᐋᖅᑭᑦᓯᓯᒪᓚᐅᕐᒪᑕ ᐃᖅᑲᓇᐃᔭᖅᑎᒋᔭᖓᑦᑕ ᐃᓪᓗᒋᔭᕋᓗᐊᖓᓂᑦ ᑭᓯᐊᓂ ᓴᓇᔭᐅᒃᑲᖅᑕᐅᑎᓪᓗᓂᐅᒃ ᐊᒻᒪᓗ ᐊᓯᐊᓄᑦ ᐊᑐᖅᑕᐅᓕᖁᓪᓗᒍ ᑖᓐᓇ ᓄᓇᓕᐅᑉ ᖃᓄᐃᓐᖏᑦᓯᐊᓂᕐᒧᑦ ᑐᖅᑲᖅᑕᕐᕕᒃ.
ᐅᖃᖅᑏ, ᖁᔭᒋᒍᒪᑦᓯᐊᖅᑲᒃᑲ ᑖᒃᑯᐊ ᕼᐋᒻᒪᓚᒃᑯᑦ ᑲᑎᒪᔨᖏᑦ ᐊᒻᒪᓗ ᐱᓗᐊᖅᑐᒥ ᒪᐃᔭᒋᔭᖓᑦ, ᑕᐅᑐᓐᖑᐊᓚᐅᕐᒪᑕ ᑖᑦᓱᒪᓐᖓᑦ ᑲᔪᓯᕙᓪᓕᐊᖁᓪᓗᒍ, ᐊᒻᒪᓗ ᐱᓐᖑᖅᑎᑕᐅᓕᕐᒪᑦ ᑲᔪᓯᓯᒪᓚᐅᕐᒪᑦ.
ᐅᖃᖅᑏ, ᑖᒃᑯᐊᑦᑕᐅᖅ ᖁᔭᒋᒍᒪᒋᕙᒃᑲ ᐃᓄᓕᕆᔨᒃᑯᑦ ᐊᒻᒪᓗ ᐋᓐᓂᐊᖃᕐᓇᓐᖏᑦᑐᓕᕆᔨᒃᑯᑦ ᐱᓕᕆᕝᕕᒋᔭᖏᑦ ᑮᓇᐅᔭᒃᑯᑦ, ᑮᓇᐅᔭᐅᓐᖏᑦᑐᒃᑯᓘᓐᓃᑦ ᐊᑑᑎᖃᑦᓯᐊᖅᑐᓂᒃ ᐃᑲᔪᓚᐅᕐᒪᑕ ᒪᑐᐃᖅᑕᐅᓂᖃᖅᑎᓪᓗᒍ. ᑖᒃᑯᐊ ᒥᓂᔅᑕ ᑕᒪᕐᒥᒃ, ᖁᔭᓐᓇᒦᒃ ᐃᑲᔪᕈᓐᓇᓚᐅᕐᒪᑎᒃ.
ᐊᒻᒪᓗ ᐅᖃᖅᑏ, ᑖᓐᓇ ᖃᓄᐃᓐᖏᑦᓯᐊᓂᕐᒧᑦ ᑐᖅᑲᖅᑕᕐᕕᒃ ᐱᕕᑦᓴᖃᕈᓐᓇᕐᓂᐊᕐᒪᑦ ᐊᑑᑎᖃᑦᓯᐊᖅᑐᓂᒃ ᓄᓇᓕᒻᒥᐅᑦ ᐊᑐᕈᓐᓇᕐᓂᐊᖅᑕᖏᓐᓂᒃ ᑕᐅᑐᓐᖑᐊᖅᑕᐅᓯᒪᒻᒪᑦ, ᐊᒻᒪᓗ ᓯᕗᓂᑦᓴᑎᓐᓂ ᓂᕆᐅᑉᐳᖓ ᑖᓐᓇ ᑲᔪᓯᑦᓯᐊᕈᓐᓇᕋᔭᕆᐊᖓᓂᒃ.
ᐅᖃᖅᑏ, ᖁᔭᓐᓇᒦᖃᑎᒋᒍᒪᕙᑦᓯ, ᖁᕕᐊᓱᖃᑎᒋᒍᒪᕙᑦᓯᓗ ᒪᓕᒐᓕᐅᖅᑎᐅᖃᑎᒃᑲ ᑖᓐᓇ ᐅᓪᓗᒥᒧᑦ ᐊᑑᑎᖃᑦᓯᐊᕐᓂᐊᕐᒪᑦ ᐊᒻᒪᓗ ᓯᕗᓂᑦᑎᓐᓂ ᐊᑑᑎᖃᑦᓯᐊᕐᓂᐊᕐᓂᖓᓂᑦ.
ᒪᓕᒐᓕᐅᖅᑎ ᑲᖏᖅᖠᓂᕐᒧᑦ, ᐊᒻᒪᓗ ᐃᒡᓗᓕᒑᕐᔪᖕᒧᑦ, ᒥᔅᑐ ᑖᒻ ᓴᒻᒧᖅᑐᖅ.
ᒪᓕᒐᓕᐅᖅᑎᐅᑉ ᐅᖃᐅᓯᖓ 550 - 4(3): ᐹᔅᑭᑦᐹᕆᐊᖅᑐᖃᑕᐅᔪᐃᑦ ᓂᕈᐊᖅᑕᐅᓯᒪᕕᖓᓐᓂᒃ (ᕿᔪᒃᑖᖅ)
ᐅᖃᖅᑎᑦᑎᔩ, ᐅᓪᓗᒥᑦᑕᐅᖅ ᓂᑯᕕᐅᑎᖃᖅᑐᖓ ᐅᐱᒍᓱᒍᒪᓪᓗᖓ, ᐅᐱᒍᓱᖃᑎᒋᔪᒪᓪᓗᓯᓗ.
ᐅᖃᕆᐊᓚᐅᓐᖏᓂᓐᓂ, ᑲᖏᖅᑐᒑᐱᒻᒥᐅᑦ ᑕᑯᓐᓇᖅᑐᑦ ᐊᒻᒪᓗ ᕿᑭᖅᑕᔪᐊᕐᒥᐅᑦ ᑐᓵᔪᑦ ᑐᓐᖓᓱᑦᑎᐊᕆᔅᓯ, ᐊᒻᒪᓗ ᒪᓕᒐᓕᐅᖅᑎᐅᖃᑎᒃᑲ.
ᐅᖃᖅᑎᑦᑎᔩ, ᐅᐱᕐᖓᔅᓵᖑᑎᓪᓗᒍ ᑕᒫᓂ ᐱᓐᖑᐊᕆᐊᖅᑐᖅᑐᖃᓚᐅᖅᓯᒪᒻᒪᑦ ᐃᖃᓗᓐᓄᑦ ᓄᓇᓕᓐᓂᒃ ᓇᑭᑐᐃᓐᓈᖅᓯᒪᔪᓂᒃ.
ᐅᖃᖅᑎᑦᑎᔩ, ᑕᕝᕙᓂ ᑭᒡᒐᑐᖅᑕᓂᑦᑕᐅᖅ ᑕᒪᐅᓐᖓᖅᓯᒪᔪᖃᓚᐅᖅᓯᒪᒻᒪᑦ ᐱᓐᖑᐊᕆᐊᖅᑐᖅᓯᒪᔪᓂᒃ ᕚᔅᑭᑦᕚᕆᐊᖅᑐᖅ ᑕᒪᐅᖓ ᐃᖃᓗᓐᓄᑦ
ᑖᒃᑯᐊ ᐱᓐᖑᐊᕆᐊᖅᑐᖃᑕᐅᓯᒪᓚᐅᖅᓯᒪᔪᑦ ᑕᕝᕙᓐᖓᑦ ᑭᒡᒐᑐᖅᑕᓃᓐᖔᖅᓯᒪᔪᑦ ᑲᖏᖅᑐᒑᐱᒻᒦᓐᖔᖅᓯᒪᓚᐅᖅᓯᒪᔪᑦ ᐅᑯᐊᖑᔪᑦ, ᑕᐃᔪᒪᓪᓗᒋᑦ ᐅᐱᒋᔪᒪᓪᓗᒋᓪᓗ.
ᓯᕗᓪᓕᖅᐹᒥ ᑖᓐᓇ ᐊᐅᓚᑦᑎᔨᒋᔭᐅᓚᐅᖅᑐᖅ ᔮᓇᑕᓐ ᕗᐃᓪᑕᓐ ᐊᒻᒪᓗ ᐱᓐᖑᐊᖅᑎᐅᓚᐅᖅᑐᑦ ᐅᑯᐊ:
ᓄᐊᒪᓐ ᓈᑕᓇᐃ,
ᑖᒪᓂᒃ ᐃᖃᓗᒡᔪᐊᖅ,
ᐋᑕᒻ ᐸᓂᓗᒃ,
ᑯᓗᓛᖅ ᑯᓗᓛᖅ,
ᒫᑲᔅ ᖃᖅᑲᓯᖅ,
ᔭᔅᑎᓐ ᑲᐅᑐᖅ,
ᐊᐃᓴ ᑎᒍᓪᓚᒐᖅ,
ᔨᐅᕈᓪᑦ ᕼᐊᐃᓐᓄ,
ᐃᓯᒪᐃᓕ ᖃᔮᖅ, ᐊᒻᒪᓗ
ᕼᐊᓄᕆ ᐃᒃᑲᕐᕆᐊᓗᒃ.
ᑖᒃᑯᐊ ᐅᐱᒋᑦᑎᐊᕈᒪᓪᓗᒋᑦ ᑕᒪᐅᖓ ᐱᓐᖑᐊᕆᐊᖅᑐᖃᑕᐅᓯᒪᓚᐅᕐᖓᑕ ᑕᕝᕙᒥᑦ ᑲᖏᖅᑐᒑᐱᒻᒥᑦ ᐊᒻᒪᓗ ᐱᒃᑯᒋᓪᓗᒋᑦ ᑕᒪᒃᑯᐊ ᓄᓇᓕᓐᓂ ᑕᒪᐅᖓ ᐊᐅᓪᓚᖃᑦᑕᖅᑐᑯᓗᐃᑦ ᖁᕕᐊᒋᖃᑦᑕᕐᓚᕗᑦ.
ᒪᓕᒐᓕᐅᖅᑎᐅᑉ ᐅᖃᐅᓯᖓ 551 - 4(3): ᐸᓐᓂᖅᑐᒦᓐᖔᖅᑐᑦ ᑕᐅᖅᓰᖃᑎᖃᕐᓂᖏᑦ ᐃᓕᓐᓂᐊᖅᑏᑦ (ᒪᐃᒃ)
ᑐᓐᖓᓱᒃᑎᐊᕐᓕ ᐅᕙᓂ ᐳᓛᕆᐊᖅᓯᒪᔪᑦ ᐊᒻᒪᓗ ᒪᓕᒐᓕᐅᖅᑎᐅᖃᑎᒃᑲ ᑕᑯᒐᒃᑭᑦ ᐊᓕᐊᓇᐃᑦ, ᓄᓇᖅᑲᑎᒃᑲᓗ ᐸᓐᓂᖅᑑᒥᐅᑦ, ᓄᓇᕗᒻᒥᐅᑦ.
ᐱᒋᐊᓚᐅᓐᖏᓂᓐᓂ ᐃᕐᓂᕋ ᐄᑕᓐ ᐅᓪᓗᒥ ᓇᓪᓕᐅᑎᔪᑯᓘᒻᒪᑦ, ᐸᓐᓂᖅᑑᒦᑦᑐᔅᓴᐅᔫᒐᓗᐊᖅ ᓯᓂᒃᑕᕆᐊᖅᓯᒪᓐᖏᒃᑯᓂ ᕿᓚᓗᒃᑭᐊᕐᕕᐅᖃᑦᑕᖅᑐᒥ.
ᐅᓪᓗᖃᑦᑎᐊᖁᕙᕋ.
ᐅᖃᖅᑏ, ᐅᓪᓗᒥ ᓇᖏᖅᓯᔾᔪᑎᖃᖅᑐᖓ ᐅᐱᒍᓱᒍᒪᓪᓗᑕ ᑖᒃᑯᓂᖓ ᐃᓕᓐᓂᐊᖅᑏᑦ, ᑕᐅᓄᖓ ᐋᓐᑎᐅᕆᔫ ᓯᑐᕌᑦᕗᕐᑦ ᐋᓐᑎᐅᕆᔫᒨᖅᓯᒪᓚᐅᖅᑐᑦ ᒪᐃ 15-22-ᒧᑦ.
ᑖᒃᑯᐊ ᐸᓐᓂᖅᑑᒦᓐᖔᖅᓯᒪᓚᐅᖅᑐᑦ 12-ᖑᓚᐅᖅᑐᑦ ᑖᒃᑯᐊ ᐃᓕᓐᓂᐊᖅᑏᑦ ᑲᒪᒋᔭᐅᑦᑎᐊᓂᕐᒥᓂᒃ ᓇᓗᓇᐃᖅᓯᓯᒪᓚᐅᖅᑐᑦ ᐊᒻᒪᓗ ᑕᐃᒃᑯᐊ ᑲᒪᔨᒋᓚᐅᖅᑕᖏᑦ.
ᐅᕝᕙᐅᕗᑦ ᐃᓕᓐᓂᐊᖅᑏᑦ, ᐃᒃᑯᐊ ᑭᐴᑎᖃᑦᑕᓲᖑᒻᒪᑕ ᐃᓕᓐᓂᐊᖅᑏᑦ ᓯᑐᕌᑦᕗᕐᑦᒦᓐᖔᖅᑐᖃᓚᐅᖅᑐᓂᓗ ᐊᒻᒪᓗ ᐸᓐᓂᖅᑑᒦᓐᖔᖅᓯᒪᔪᑦ ᑕᐅᓄᓐᖓᓚᐅᖅᓯᒪᓪᓗᑎᒃ. ᐅᑯᐊᖑᕗᑦ:
ᐃᓕᓴᐱ ᒪᓐᓂᐊᐱᒃ,
ᐋᑕᒻ ᒪᐃᒃ,
ᓲᓴ ᐊᕐᓇᒃᑲᖅ,
ᓲᓴᓐ ᕿᓚᕝᕙᖅ,
ᓲᓯ ᖃᖅᑲᓯᖅ ᑎᐊᓚ,
ᕙᓐᔪᕐᒪᓐ ᖃᖅᑲᓯᖅ,
ᐊᐃᓴᒃ ᑎᐊᓚ,
ᐊᐃᑕ ᐃᑦᑐᐊᖓᑦ,
ᓴᐃᒪ ᑲᒃᑭ,
ᕗᐊᐃᓐ ᒪᐃᑯᓪ,
ᒪᐃᑯᓪ ᐊᓕᕙᖅᑐᖅ,
ᒫᒋ ᐊᓕᕙᖅᑕᖅ
ᐊᒻᒪᓗ ᑖᒃᑯᐊ ᑲᒪᔨᐅᓚᐅᖅᑐᑦ ᒥᐅᕆ ᕉᔅ ᕿᓚᕝᕙᖅ, ᕕᐅᕋᑦ ᒪᐃᓴᓐ, ᑲᐃᓚ ᕋᐃᔅ.
ᑖᒃᑯᐊ ᐊᑕᒍᔪᒃ ᐃᓕᓴᕕᖓᓃᓐᖔᖅᓯᒪᓚᐅᖅᑐᑦ ᐸᓐᓂᖅᑑᒥ.
ᑖᒃᑯᐊ ᐅᐱᒋᔪᒪᓪᓗᒋᑦ ᑕᒪᔅᓱᒥᖓ ᐃᓚᐅᑎᑕᐅᔪᓐᓇᓚᐅᕐᖓᑕ ᑭᐴᑎᓯᒪᑎᓪᓗᒋᑦ ᑕᐅᓄᖓ ᓯᑐᕌᑦᕗᕐᑦ ᐋᓐᑎᐅᕆᔫᒧᑦ.
ᒪᓕᒐᓕᐅᖅᑎᐅᑉ ᐅᖃᐅᓯᖓ 552 - 4(3): ᐊᕐᕕᐊᓂ ᐃᖃᓪᓕᐊᖃᑦᑕᐅᑎᔪᐃᑦ (ᓴᕕᑲᑖᖅ)
ᐊᖓᔪᖅᑳᖅ ᔫ ᓴᕕᑲᑖᖅ: ᒪ’ᓇ, ᐅᖃᖅᑏ ᐊᒻᒪ ᐊᕐᕕᐊᕐᒥᐅᑦ ᐅᑉᓗᒃᑰᑦᓯᐊᖅᐸᒃᑲ.
ᐊᒻᒪ ᐱᒋᐊᖅᑳᖅᑎᓐᓇᖓ ᐃᕐᖑᑕᕋ ᔫᓐ ᓇᐅᔮᖅ ᓴᕕᑲᑖᖅ, ᐃᑉᐸᒃᕼᐊᖅ ᓇᓪᓕᐅᑎᓚᐅᕐᒪᑦ, ᖁᕕᐊᓱᑦᑎᐊᖅᐳᒍᑦ Happy Birthday ᐸᓂᓐᓈᖅ, ᐅᑉᓗᖃᑦᓯᐊᕆᑦ.
ᒫᓐᓇ ᑕᐃᒃᑯᐊ ᖁᕕᐊᕼᐅᖃᑎᒋᒍᐊᖅᐸᒃᑲ ᑕᐃᒃᑯᐊ ᐱᐊᓂᒃᑑᒐᓗᐃᑦ ᐊᕐᕕᐊᕐᒥᐅᑦ ᐃᖅᑲᓪᓕᐊᕐᔪᐊᓚᐅᕐᒪᑕ ᐃᖢᐊᕼᐃᐅᖅᑐᑦ.
ᕼᐃᕗᓕᖅᕼᐃᖅᑐᑦ ᑕᐃᒃᑯᐊ ᕼᐋᓚᒃᓴᓚᐅᖅᑐᑦ ᐊᖏᔫᑕᐅᑦᑕᒻᒫᖅᖢᑎᒃ ᐊᒻᒪ ᑕᐃᓐᓇ ᐱᐊᓂᖕᒪᑦ ᐆᒐᖅᕼᐃᐅᓕᖅᖢᑎᒃ ᐊᒻᒪ ᑕᐃᒃᑯᐊᑦᑕᐅᖅ ᕼᐋᓚᒃᓴᓚᐅᖅᑐᑦ ᐆᒐᕐᒥ ᖁᕕᐊᕼᐅᖃᑎᒋᕙᑉᑲ.
ᖁᕕᐊᓇᓚᐅᖅᑐᓂ ᑭᓯᐊᓂ ᓂᓪᓕᓇᖅᑐᕐᔫᓚᐅᖅᑑᒐᓗᐊᑦ ᖁᕕᐊᓇᖅᑐᕐᔫᓚᐅᕐᒪᑦ ᑕᒪᕐᒥᒃ ᖁᕕᐊᓇᑯᓂ ᖁᕕᐊᓱᒃᑎᐊᓚᐅᕐᒪᑕ ᐃᓚᒌᒃᖢᑎᒃ.
ᐊᒻᒪ ᑖᓐᓇ ᑭᖑᓪᓕᖅᐹᖅ ᖁᕕᐊᓇᓗᐊᓐᖏᑦᑑᒐᓗᐊᖅ ᑕᐃᒃᑯᐊ ᒪᕐᕈᐃᑦ ᐊᓪᓛᒃ, ᐃᓚᐃᕼᐋᕐᒪᑕ ᐊᕐᕕᐊᓂ. ᑕᐃᒃᑯᐊ ᐃᓚᐃᕼᐋᖅᑐᑦ ᐃᑉᐱᒋᖃᑎᒋᑦᓯᐊᖅᐸᒃᑲ.
ᒪ’ᓇ, ᐅᖃᖅᑏᖅ.
ᒪᓕᒐᓕᐅᖅᑎᐅᑉ ᐅᖃᐅᓯᖓ 553 - 4(3): ᐊᓯᐅᓯᒪᔪᑦ ᐃᓄᐊᖅᑕᒥᓃᓪᓗ ᓄᓇᖃᖅᑳᖅᓯᒪᔪᐃᑦ ᐊᕐᓇᓄᑦ ᒥᖅᓱᒐᓕᐊᖑᔪᖅ (ᑕᑉᑐᓇ)
ᐅᓐᓄᓴᒃᑯᑦ ᒪᓕᒐᓕᐅᖅᑎᖃᑎᒃᑲ, ᓄᓇᕗᑦᒥᐅᑦ, ᖁᕐᓗᖅᑐᕐᒥᐅᑦ.
ᐅᖃᖅᑎᑦᑎᔩ, ᐅᓇ ᓂᑯᕕᔾᔪᑎᒋᔭᕋ ᑖᑉᑯᐊ ᐊᕐᓇᑦ ᖁᕐᓗᖅᑐᒥ ᐃᒪᕼᐃᕋᕼᐊᖅᐸᒃᑐᑦ, ᒥᖅᕼᐅᖅᐸᒃᑐᑦ ᐃᒃᐸᕼᐋᓂᓐᓄᐊᖅ ᑖᑉᑯᐊ ᑕᒻᒪᖅᓯᒪᔪᑦ ᐃᓄᐊᖅᑕᐅᓯᒪᔪᑦ ᐊᕐᓇᑦ ᐃᕼᐅᒪᒋᓪᓗᒋᑦ.
ᐊᑏ, ᑖᒻᓇ ᐅᕙᒍᑦ ᓂᕆᐅᒃᑐᒍᑦ ᐃᑉᐸᕼᐊᖅ ᐊᐅᓪᓚᖅᑎᑕᐅᒻᒪᑦ ᑖᓐᓇ ᑎᒥᕉᕐᓇᕈᐊᖅᑐᑦ ᑖᑉᑯᓅᓇ ᒥᔅᓵᓄᑦ.
ᖃᓄᕐᓕᑭᐊᖅ ᕼᐃᕗᓂᒃᕼᐋᓄᑦ, ᓇᓗᓇᐃᔭᐃᔨᓇᕼᐊᖅᑐᑦ ᑖᑉᑯᐊ ᐃᓚᐃᔭᖅᕼᐃᒪᔪᑦ, ᕿᒪᒃᑕᐅᓯᒪᔪᑦ ᑖᑉᑯᐊ ᒥᒃᕼᐋᒍᑦ.
(ᑐᓵᔨᑎᒍᑦ) ᐅᖃᖅᑏ, ᓄᓇᑦᑎᓐᓂ ᖁᕐᓗᖅᑐᒥ ᐊᑭᓕᖅᓱᖅᑕᐅᒐᑎᑦ ᑕᐃᒃᑯᐊ ᑲᒥᓯᓇᐅᖃᑕᐅᓚᐅᖅᑐᖅ ᐊᑦᓇ ᐃᓚᐃᔭᔅ ᐃᓚᐅᓪᓗᓂ, ᐊᑭᓐᓇᕐᒥᐅᑕᓂᑦ ᓴᓇᓚᐅᕐᒪᑦ ᖁᕐᓗᖅᑐᕐᒥᐅᓄᑦ ᐊᐱᕆᓪᓗᓂ ᐃᓚᐅᔪᓐᓇᕐᒪᖔᑕ ᓄᓇᓖᑦ, ᑭᐅᓪᓗᑎᒃ ᐱᔪᒪᑦᑎᐊᖅᖢᑎᒃ 16-ᖑᔪᑦ ᒥᖅᓱᓕᓚᐅᖅᑐᑦ ᑕᒪᒃᑯᓂᖓ ᐊᑮᓐᓇᕐᒥᐅᑕᔅᓴᓂᒃ ᒥᖅᓱᖅᑕᐅᓯᒪᔪᓂᒃ.
ᐃᓚᖏᑦ ᐊᒃᓱᐊᓗᒃ ᐱᔭᕐᓂᓐᖏᑦᑑᓚᐅᖅᑐᑦ ᐃᓚᐅᓇᓱᒃᑲᓗᐊᖅᖢᑎᒃ ᐊᒃᓱᕉᓴᖕᓂᖃᕐᓂᒃᑯᑦ, ᐋᓐᓂᖅᓯᒪᓂᒃᑯᑦ, ᖁᐊᖅᓵᖅᓯᒪᓂᒃᑯᑦ ᐱᔾᔪᑎᖃᖅᖢᑎᒃ. ᑕᐃᒃᑯᐊ ᐊᕐᓇᐃᑦ ᐅᐱᒋᑦᑎᐊᖅᐸᒃᑲ ᑕᐃᒃᑯᐊ ᖁᕐᓗᖅᑐᕐᒥ ᐃᓄᐊᖅᑕᐅᓯᒪᔪᑦ ᐊᕐᓇᐃᑦ ᐃᖅᑲᐅᒪᔭᐅᓪᓗᑎᒃ ᐊᑭᓐᓂᕐᒥᐅᑎᒎᓚᐅᕐᒪᑕ ᒥᖅᓱᖅᖢᑎᒃ ᐃᖅᑲᐅᒪᓪᓗᑎᒃ ᑕᒪᒃᑯᓂᖓ ᐃᓄᐊᖅᑕᐅᓂᑯᓂᒃ ᐊᒻᒪᓗ ᐊᓯᐅᖅᑲᔪᓂᒃ ᓇᓂᔭᐅᓐᓂᖏᓴᐃᓐᓇᖅᑐᑯᓂᒃ.
ᑕᐃᓐᓇ ᐊᑭᓐᓂᕐᒥᐅᑕᖅ ᐃᓕᔭᐅᓚᐅᖅᑐᖅ ᐸᓖᓯᒃᑯᓐᓄᑦ ᐊᑭᓐᓂᕐᒥᐅᑕᕆᔭᐅᓪᓗᓂ ᑕᐃᒃᑯᓄᖓ ᐊᑐᖅᑕᐅᔪᖅ ᐃᓚᒌᓄᑦ ᐊᕐᓇᐃᑦ ᓲᕐᓗ ᓱᕈᓰᓪᓗ ᐃᓄᐊᖅᑕᐅᖃᑦᑕᕐᓂᑯᐃᑦ, ᐊᓯᐅᔨᔭᐅᓂᑯᐃᑦ ᑖᓐᓇ ᐊᑭᓐᓇᕐᒥᐅᑕᖅ ᐊᓪᓚᕝᕕᖓᓃᓐᓂᐊᖅᑐᖅ ᐃᖅᑲᐅᒪᑎᑦᑎᖃᑦᑕᕐᓂᐊᕐᒪᑕ ᑭᐅᔭᐅᔪᒪᔫᒐᓗᐊᑦ ᓱᓕ, ᖃᐅᔨᓴᐃᓕᖅᑎᓪᓗᒋᑦ ᑕᒪᑐᒪ ᒥᒃᓵᓄᑦ.
ᖁᔭᓐᓇᒦᖅᐸᒃᑲ ᖁᕐᓗᖅᑐᕐᒥᐅᑦ ᐱᖃᑎᒋᓗᓯ ᑕᐃᒃᑯᐊ ᐊᑭᓐᓇᕐᒥᐅᑕᕐᓂᑦ ᒥᖅᓱᓚᐅᕐᒪᑕ ᐃᖅᑲᐅᒪᓪᓗᑎᒃ ᐊᕐᓇᓂᒃ ᑕᐃᒪᓐᓇ ᐱᓂᕐᓗᒃᑕᐅᓯᒪᔪᓂᒃ.
ᒪᓕᒐᓕᐅᖅᑎ ᐊᕐᕕᐊᓄᑦ ᐊᒻᒪᓗ ᑎᑭᕋᕐᔪᐊᕐᒧᑦ, ᒥᔅᑐ ᔪᐊᔾ ᖁᒃᓱᒃ.
ᒪᓕᒐᓕᐅᖅᑎᐅᑉ ᐅᖃᐅᓯᖓ 554 - 4(3): ᓵᓚᒃᓴᓚᐅᖅᑐᑦ ᐊᕐᕕᐊᓂ ᐃᖃᓪᓕᐊᖃᑕᐅᓚᐅᖅᑎᓂᒃ (ᖁᒃᓱᒃ)
ᐊᒻᒪᓗ ᓄᓇᕗᒻᒥᐅᖃᑎᒃᑲ ᐅᓪᓗᒃᑰᑦᓯᐊᖅᑐᒋᓂᓛᒃ ᐊᕐᕕᐊᕐᒥᐅᖃᑎᒃᑲ, ᑎᑭᕋᕐᔪᐊᕐᒥᐅᑦ ᐊᒻᒪᓗ ᒪᓕᒐᓕᐅᖅᑎᐅᖃᑎᒃᑲ ᑕᑯᓕᕐᒥᒐᑦᑎᒍᑦ, ᐃᓛᒃ ᐱᓕᕆᓂᐊᓕᕐᒥᒐᑦᑕ ᐅᓪᓗᒥ ᑕᕝᕙᓂ ᕼᐊᓇᑦᑕᐃᓖᓐᓂᒃ ᖃᐃᔪᓂᒃ ᒪᕐᕉᒃ ᐃᓗᐊᓂᑦ.
ᐅᖃᖅᑎᑦᓯᔩ, ᕼᐃᕗᓪᓕᕐᒥᒃ ᐅᖃᕆᐊᓚᐅᓐᖏᓂᕐᓂᑦ ᐅᓪᓗᒥ ᓇᖏᖅᕼᐃᔾᔪᑎᒋᔭᕐᓂᑦ ᑕᕼᐊᒃᑯᐊᑦᑕᐅᖅ ᒪᓕᒐᓕᐅᖅᑎᐅᖃᑎᒪ ᐅᕙᑦᓯᐊᖅ ᐃᒃᐱᒍᕼᐅᓐᓂᕆᓚᐅᖅᑕᖏᑦᑕᐅᖅ, ᐅᕙᖓᑦᑕᐅᖅ ᐃᒃᐱᒍᕼᐅᒃᑲᒪ ᐊᒻᒪᓗ ᐃᕼᐅᒪᒋᓪᓗᒋᑦ ᓄᓇᓕᒋᔭᑦᑎᓐᓂᑦ ᐊᕐᕕᐊᓂᑦ ᐃᓚᖏᕼᐋᖅᑐᑦ, ᐃᓚᓐᖓᖅᑐᓂᒃ ᐃᓚᒋᓐᖏᒃᑲᓗᐊᖅᖢᒋᑦ ᓄᓇᓕᒻᒥᐅᖃᑎᒋᒑᖓᑦᑎᒍᑦ ᐃᑉᐱᓇᓪᓚᕆᑦᑕᔪᒻᒪᑦ.
ᑕᐃᒃᑯᐊ ᐃᓚᖏᑦ ᑕᐃᑲᓃᑦᑐᑦ ᐃᒃᐱᒋᓪᓚᕆᒃᑲᑦᑎᒍ, ᐃᕼᐅᒪᒋᓂᐊᕋᑦᑎᒍᑦᑕᐅᖅ, ᑕᒪᑐᒥᖓ ᕼᐃᕕᓪᓕᖅᐹᒥ ᐅᖃᕈᐊᕈᒪ.
ᑭᕼᐃᐊᓂ ᐆᒥᖓᓗ, ᐅᖃᖅᑎᑦᓯᔩ, ᑕᐃᒪᐃᓛᒃ ᐅᕙᑦᑎᐊᖅ ᒪᓕᒐᓕᐅᖅᑎᐅᖃᑎᒪ ᐅᖃᐅᕼᐃᒋᐊᓪᓚᓚᐅᒑ ᑖᒃᑯᐊ ᐃᖃᓗᔾᔪᐊᒡᒎᓐᓃᑦ, ᓇᓂᓕᒫᕐᖏᓛᒃ ᓄᓇᕗᑦ ᐃᓗᐊᓂ ᑲᒪᒋᔭᐅᓚᐅᕐᒪᑦ ᐊᒻᒪᑦᑕᐅᖅ ᐊᕐᕕᐊᓂ ᑕᐃᒪᐃᓚᐅᕐᒥᒻᒪᑦ ᐊᒻᒪᓗ ᑕᐃᒃᑯᐊ ᑲᑎᒪᔨᕋᓛᕆᔭᐅᔪᑦ ᑕᒪᒃᑯᓄᖓ ᑐᕋᐅᑦᓕᕆᓂᖅᑎᓪᓗᒋᑦ ᐊᒻᒪᓗ ᐸᐃᒃ ᑕᐃᒃᑯᐊ ᐃᓄᑦᑐᓂᓛᒃ ᐱᐅᓕᒃ−ᖑᓂᕋᖅᑕᐅᕙᑦᑐᑦ ᑕᕼᐊᒃᑯᓂᖓ ᐃᖃᓗᒡᒎᓐᓂᖅᑕᖃᓚᐅᕐᒪᑦ ᑲᑎᒪᔨᕋᓛᖏᑕ ᐊᐱᕆᓚᐅᖅᕼᐃᒪᒻᒪᖓ ᑕᐃᑲᓂ ᐃᑲᔪᕈᓐᓇᕋᔭᕐᒪᖔᕐᒪ ᑐᓂᐅᖅᑲᐃᖃᑕᐅᓗᖓᓗ ᑕᐃᑲᓃᓚᐅᕋᒪ.
ᑕᒪᓐᓇ ᖁᕕᐊᒋᓪᓚᕆᓚᐅᕋᒃᑯ ᑕᐃᑲᓃᑦᑑᓗᐊᓚᐅᕐᓂᕋ ᐃᖃᓗᓐᓂᑦ ᐊᖏᔪᓂᒃ ᑕᑯᓚᐅᖅᐳᖓ ᐃᕐᓗᕋᕐᓂᓪᓗ, ᕼᐃᐅᓕᓐᓂᓪᓗ ᐊᓪᓛᒃ ᐊᑦᑕᐱᑦᑎᒋᓕᕋᒃᑭᑦ ᐅᕙᓂ ᑎᑎᖅᑲᖁᑎᒋᔭᕐᒪ ᐃᓚᖓᓐᓃᒻᒪᑕ ᑕᑯᔭᐅᔪᓐᓇᕐᓂᐊᖅᐳᑦ ᑖᒃᑯᐊ ᐊᔾᔨᓕᐅᖅᑕᐅᓚᐅᖅᑐᑦ.
ᑕᐃᒃᑯᐊ ᖁᕕᐊᕼᐅᖃᑎᒋᕼᐅᐊᖅᑐᒋᑦ ᐊᒻᒪᓗ ᓄᓇᓕᓐᓂᑦ ᐊᕼᐃᖏᓐᓂᑦᑕᐅᖅ ᖃᕆᑕᐅᔭᒃᑯᑦ ᑕᑯᑦᑕᓚᐅᕐᒥᒐᒪ ᑕᐃᓐᓇ ᑎᐊᑦᓇ ᑐᑦᓯᐊᖅᑕᕗᑦ ᖁᕕᐊᕼᐅᓚᐅᕐᒪᑕ ᐃᓚᒌᑦ ᓄᓇᒦᓕᖅᑑᔭᖅᖢᑎᓪᓕ ᑎᐊᑦᓇᐃᓕᐅᖅᑐᖃᕌᖓᑦ ᖁᕕᐊᓇᖅᐸᒻᒪᑦ ᑕᒪᓐᓇ ᑲᔪᓯᑦᑎᐊᕌᖓᑦ.
ᖃᖔᒍᒧᑦ ᖃᓄᐃᓐᖏᑯᑦᑕ ᑕᐃᒪ ᑕᑯᔪᒫᕐᒥᒐᑦᑕ ᐊᔾᔨᒌᓐᖏᑦᑐᓂᒃ ᓱᓗᕿᐅᓇᕐᓂᐅᔪᓂᒃ.
ᖁᔭᓐᓇᒦᕈᐊᖅᓯᓇᓕᖅᐳᖓ ᐊᕐᕕᐊᕐᒥᐅᖃᑎᓐᓂᒃ ᓄᓇᕗᒻᒥᐅᓂᓗ.
ᒪᓕᒐᓕᐅᖅᑎ ᐃᖃᓗᐃᑦ−ᓂᐊᖁᓐᖒ, ᒥᔅ ᐹᑦ ᐊᕐᓇᒃᑲᖅ.
ᐃᓕᓴᖅᓯᓚᐅᖅᑎᓐᓇᖓ ᐅᖃᖅᑳᕈᒪᔪᖓ ᐃᓱᒪᒋᕙᒃᑲ ᐅᐃᒐᓗ ᐃᓚᑯᓗᑉᐳᓪᓗ ᐸᓐᓂᖅᑑᒦᑦᑐᑦ ᐱᔭᕆᐊᑐᒃᑰᖅᓯᒪᔪᑯᓘᒻᒪᑕ ᓇᓪᓕᒋᕙᒃᑲ.
ᐅᖃᖅᑏ, ᖁᔭᓐᓇᒦᖅᐳᖓ ᒫᓐᓇ ᐱᕕᔅᓴᖃᕐᓂᓐᓂ ᐃᓕᓴᖅᓯᔪᓐᓇᕋᒪ  ᑕᕝᕙᓂ ᒪᓕᒐᓕᐅᕐᕕᖕᒥ ᐳᓛᖅᑐᓂᒃ, ᑕᕝᕙᓃᖃᑕᐅᖕᒪᑕ ᐱᖁᔭᓕᐅᕐᕕᒡᔪᐊᕐᒥ ᐃᓕᓐᓂᐊᖅᑐᑦ ᑕᕝᕙᓂ ᑲᓇᑕᐅᑉ ᐱᖁᔭᓕᐅᕐᕕᒡᔪᐊᖓᓂᑦ.
ᑖᒃᑯᐊ ᒪᒃᑯᒃᑐᑦ ᑲᓇᑕᒥᐅᑦ ᑎᑎᕋᕐᕕᖓᓐᓂᑦ ᐃᖅᑲᓇᐃᔭᖅᑐᑦ ᐱᖁᔭᓕᐅᖅᑎᕐᔪᐊᑦ ᓄᓇᕗᑦᒦᒻᒪᑕ ᐱᓇᓱᐊᕈᓯᕆᔭᑦᑎᓐᓂ, ᐃᓕᓐᓂᐊᖅᖢᑎᒃ ᐊᕐᕌᒍᑕᒫᑦ ᐃᓕᓐᓂᐊᕆᐊᖃᑦᑕᕐᒪᑕ.
ᑲᑎᒪᖃᑎᒋᔪᓐᓇᓚᐅᕋᒃᑭᑦ ᑖᒃᑯᐊ ᓈᑦᑎᖑᔭᐅᑎᓪᓗᒍ, ᑲᑎᒪᖃᑎᒋᓪᓗᑎᒍ ᐅᖃᖃᑎᒋᓚᐅᖅᑕᕗᑦ ᐊᒃᓱᐊᓗᒡᓗ ᐅᐱᒋᓚᐅᖅᑕᒃᑲ, ᐊᐱᖅᑯᑎᒃᓴᖏᑦ ᐱᓪᓗᒋᑦ.
ᑭᐅᔪᓐᓇᖃᑦᑕᓚᐅᖏᓐᓇᒃᑭᑦ ᐃᓚᖏᑦ.
ᐅᑯᐊ ᑐᓐᖓᓱᒃᑎᑦᑐᒪᔭᒃᑲ, ᐊᑎᓯ ᑕᐃᑦᑎᐊᕋᓱᖃᑦᑕᕐᓂᐊᖅᐸᒃᑲ, ᓂᑯᕕᖃᑦᑕᕐᓂᐊᖅᐳᓯ ᑕᐃᔭᕌᖓᔅᓯ:
ᒪᑎᐅ ᕙᓛᒃᓵ,
ᐋᓕᒃᔅ ᕗᕉᑐ,
ᔭᓇᑦ ᑳᕐᓂ,
ᒪᐃᑯ ᕗᐊᕐᔅᑎᐅᓪ,
ᐋᔅᓕ ᑯᕋᐃᓱ,
ᔅᑮᓇ ᓛᓴᓐ,
ᔮᔅ ᕋᑦᓂᐊᐃ,
ᐋᓂ ᕋᑦᒪᓐ,
ᑭᓕᐅ ᓰᕗᐊᑦ ᐊᒻᒪᓗ
ᕋᐃᔭᓐ ᕚᓐᑎᕕᐅᒡ.
ᐊᒻᒪᓗᑦᑕᐅᖅ ᒫᓐᓇ ᐱᕕᖃᕐᓂᓐᓂ ᐃᓕᓴᖅᓯᔪᒪᓪᓗᖓ ᐃᓅᖕᓂᒃ ᒪᕐᕉᖕᓂᒃ ᑕᕝᕙᓃᑦᑑᖕᓂᒃ ᓂᕈᐊᖅᑎᒋᔭᑦᑎᓐᓂᒃ.
ᒥᔅᑕ ᖃᔮᖅ ᐃᐅᓪᔅᕗᐊᑦ ᑐᓐᖓᓱᒋᑦ ᐊᒻᒪᓗ ᑐᓐᖓᓱᒃᑎᑦᑐᒪᓪᓗᒍ ᒥᔅᑕ ᐱᑦᑎᐅᓛᖅ ᕙᐃᕗ ᑕᕝᕙᓃᖃᑕᐅᖕᒪᑦ.
ᒥᔅᑕ ᕙᐃᕗ ᐃᓕᓐᓂᐊᕐᓂᕐᒥᑦ ᓯᓚᑦᑐᖅᓴᕐᕕᒡᔪᐊᕐᔪᐊᖓᓂᑦ ᑲᐅᕐᕈᓪᑕᓐ ᓯᓚᑦᑐᖅᓴᕐᕕᒡᔪᐊᖅ, ᐊᐅᔭᐅᓂᖓᓂᑦ ᐊᖏᕐᕋᑲᐃᓐᓇᖅᑐᖅ, ᐱᓕᕆᐊᒃᓴᖃᕕᒡᔪᐊᕐᓂᐊᖅᑐᖅ ᓄᓇᕗᑦᒥ ᑭᒡᓕᓯᓂᐊᖅᑎᒃᑯᑦ ᖃᐅᔨᓴᖅᑎᒃᑯᓐᓄᑦ ᐃᖅᑲᓇᐃᔭᕐᓂᐊᖅᑐᑦ, ᒥᐅᕆ ᐊᓚᓐ ᑖᒥᔅᒥᒃ ᐊᖓᔪᖅᑳᖃᕐᓗᓂ.
ᒪᓕᒐᓕᐅᖅᑎ ᐊᕐᕕᐊᓄᑦ ᑎᑭᕋᕐᔪᐊᒧᓪᓗ, ᒥᔅᑐ ᔪᐊᔾ ᖁᒃᓱᒃ.
ᐊᖓᔪᖅᑳᖅ ᔪᐊᔾ ᖁᒃᓱᒃ: ᒪ’ᓇᓪᓗᐊᕕᒃ, ᐅᖃᖅᑎᑦᓯᔩ.
ᐅᓪᓗᒥ ᐃᓕᑕᖅᓯᔪᒪᓪᓗᖓ ᐊᒻᒪᓗ ᑐᓐᖓᕼᐅᖁᔨᓪᓗᖓ ᑕᕝᕗᖓ ᐃᒡᓗᑉ ᐃᓗᐊᓄᑦ. ᑕᕝᕙᓃᑦᑐᖃᕐᒪᑦ ᒫᓐᓇ ᐅᓪᓗᒥᐅᔪᖅ ᐃᓕᑕᕆᒋᐊᖓ ᐃᓕᑕᕆᓂᐊᕋᒃᑭᑦ. ᑭᕼᐊᓂ ᐅᖃᖅᑎᑦᑎᔩ, ᖁᖓᓐᓇᖅᑐᒥᒃ ᐅᓂᒃᑳᕋᔮᓚᐅᕐᓗᖓ ᐱᔪᒪᓕᕐᒥᔪᖓ.
ᑎᑎᖅᑲᖅᑖᓚᐅᖅᓯᒪᒐᒪᐃᓛᒃ ᑖᒃᑯᓇᓐᖓᑦ ᐃᓕᑕᕆᓂᐊᒐᖕᓂᒃ, ᐊᐱᕆᓚᐅᖅᓯᒪᖕᒪᑕ ᐅᕙᓐᓂᒃ ᖃᖓᑲᓪᓚᒫᖑᓕᖅᑐᖅ.
ᐊᔪᓐᖏᓐᓇᔭᕐᓂᕈᒪ ᐅᑉᓛᕈᕐᒥᑕᖃᑎᒋᓗᒋᓪᓗᒎᖅ, ᑲᑎᒪᖃᑎᒋᔪᒪᒐᓗᐊᖅᐹᖓ ᑖᑉᓱᒪ ᑎᑎᕋᖅᑑᑉ, ᑕᕝᕙᓂ ᐃᖃᓗᖕᓃᓐᓂᐊᕐᒪᓂᒎᖅ.
ᑎᑎᖅᑲᖅ ᐅᖃᓕᒫᓕᖅᑐᒍ, ᓇᑭᓐᖔᕐᓂᖓᓗ ᑕᑯᒐᑉᑯ ᑕᑯᕐᔪᐊᕆᐊᒃᑲᓐᓂᖅᑐᖓ ᑕᐃᕙᑦ ᔮᓐᔅᑕᓐᒥᑦ ᑎᑎᖅᑲᖅᑖᕋᒪ, ᐃᕼᐅᒫᒡᓚᒃᐳᖓ ᐃᕼᐅᒪᑕᖅ, ᒐᕗᓄ ᔨᐊᓄᕈ-ᒥ ᑎᑎᖅᑲᖅᑖᖅᑐᖓ.
ᕿᐱᓗᓐᓂᐊᖏᓪᓚᕆᑉᑲᒪ ᑖᓐᓇ ᐅᓪᓛᕈᕐᒥᑕᖃᑎᒋᓗᒍ ᓂᕆᖃᑎᒋᓂᐊᕋᒃᑯ. Alright ᖁᕕᐊᓱᓕᖅᐳᖓ.
ᑕᑯᒃᑲᓐᓂᓕᖅᑐᖓ ᐅᖃᓕᒫᑦᑎᐊᖅ ᑖᓐᓇᓪᓗᐊᕕᐅᒐᓗᐊᕐᒪᖔᑦ ᑕᑯᒋᐊᒃᑲᓐᓂᕈᐊᖅᑐᒍ ᐅᖃᓕᒫᒃᑲᓐᓂᓕᖅᐳᖓ. ᕼᐅᓇᐅᕝᕙ ᐊᕼᐃᐊᓂᒃ ᑕᐃᕙᑦ ᔮᓐᔅᑕᓐ-ᑕᖃᒃᑲᓂᕐᓂᕐᒪᑦ ᑎᐊᓐᓇᑐᑦ.
ᖁᑦᑎᑎᒋᔪᒥᒃ ᐱᓕᕆᐊᖃᖅᑑᒐᓗᐊᖅ, ᖃᐅᔨᒪᓂᐊᖅᐳᓯ ᒪᓕᒐᓕᐅᖅᑎᐅᖃᑎᒃᑲ.
(ᑐᓵᔨᑎᒍᑦ) ᐅᓐᓄᓴᒃᑯᑦ, ᐅᖃᖅᑏ.
ᐅᓪᓗᒥ ᐃᓕᓴᖅᓯᔪᒪᖓ ᑕᕝᕙᓂ ᐳᓛᕆᐊᖅᓯᒪᔪᖅ, ᒪᕐᕉᒃ ᑕᒫᓃᖃᑕᐅᔫᒃ.
ᖃᐃᖅᑯᔭᐅᓯᒪᔪᖓ ᑲᓇᑕᐅᑉ ᑎᑎᕋᕐᕕᖓᓃᓐᖔᖅᓯᒪᔪᖅ ᐅᖃᐅᓰᑦ ᐃᓕᓴᕆᔭᐅᓯᒪᔪᑦ ᑎᑎᕋᕐᕕᖓᓂᑦ, ᑲᒥᓯᓇᖓᓂᑦ ᑲᓇᑕᓕᒫᒧᑦ ᑎᑎᕋᕐᕕᖓᓐᓂ ᑲᓇᑕᒥ.
ᑕᕝᕙᓃᖃᐅᔪᑦ ᐃᓕᓴᕆᔪᒪᔭᒃᑲ ᐅᑯᐊ, ᓂᑯᕕᖃᑦᑕᕐᓂᐊᖅᐳᓯ ᑕᐃᔭᕌᖓᔅᓯ: ᒥᔅ ᒧᕇ ᑖᓇᕼᐃ, ᑖᓐᓇ ᐃᑲᔪᖅᑎ ᑲᒥᓯᓇᒧᑦ, ᐊᑐᐊᒐᓕᕆᓂᕐᒧᑦ ᑐᓴᐅᒪᖃᑦᑕᐅᑎᓕᕆᓂᕐᒧᑦ.
ᑐᓐᖓᓱᒋᑦ. ᐊᒻᒪᓗᑦᑕᐅᖅ ᒥᔅᑕ ᑕᐃᕙᑦ ᔮᓐᔅᑕᓐ. .
ᑲᒥᓯᓇ ᑭᒡᒐᖅᑐᐃᔪᖅ ᑯᐸᐃᒃᒥᑦ ᓄᓇᕗᑦᒥᓗ. (ᑐᓵᔨᑎᒎᕈᓐᓃᖅᑐᖅ) ᓄᓇᕗᒻᒥᐅᓂᑦ ᑭᒡᒐᖅᑐᐃᔫᒃ ᑖᒃᑯᐊ.
(ᑐᓵᔨᑎᒍᑦ) ᑐᓐᖓᓱᒋᑦᓯ ᓄᓇᕗᑦ ᒪᓕᒐᓕᐅᕐᕕᖓᓄᑦ. (ᑐᓵᔨᑎᒎᕈᓐᓃᖅᑐᖅ) ᑐᓐᖓᓱᑦᑎᐊᕆᑦᑎᒃ. (ᑐᓵᔨᑎᒍᑦ) ᖁᔭᓐᓇᒦᒃ, ᐅᖃᖅᑏ.
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᑐᓐᖓᓱᒋᔅᓯ ᒪᓕᒐᓕᐅᕐᕕᖕᒧᑦ. (ᑐᓵᔨᑎᒎᕈᓐᓃᖅᑐᖅ) ᒪᓕᒐᓕᐅᕐᕕᖕᒧᑦ ᐳᓛᕆᐊᖅᓯᒪᔪᓂᒃ ᐃᓕᓴᖅᓯᓂᖅ.
ᒪᓕᒐᓕᐅᖅᑎ ᑲᖏᖅᖠᓂᕐᒧᑦ ᐊᒻᒪ ᐃᒡᓗᓕᒑᕐᔪᖕᒧᓪᓗ, ᒥᔅᑐ ᑖᒻ ᓴᒻᒧᖅᑐᖅ.
ᐊᐱᖅᑯᑦ 711 - 4(3): ᐃᒡᓗᓕᒑᕐᔪᒻᒥ ᖃᖓᑕᓲᖃᕐᕕᒃ (ᓴᒻᒧᖅᑐᖅ, ᑖ)
ᑖᓐᓇ ᐊᐱᖅᑯᑎᒋᓂᐊᖅᑕᕋ ᑕᐃᑯᖓ ᐱᕙᓪᓕᐊᔪᓕᕆᔨᒃᑯᓐᓄᑦ ᐃᖏᕐᕋᔪᓕᕆᔨᒃᑯᓐᓄᑦ.
(ᑐᓵᔨᑎᒍᑦ) ᐅᖃᖅᑏ, ᐊᕐᕌᓂᐅᓚᐅᖅᑐᖅ ᒥᓂᔅᑕ ᓴᖅᑭᑎᑦᑎᓚᐅᖅᓯᒪᖕᒪᑦ ᐱᓕᕆᕕᖓᑕ ᓄᓇᕗᒻᒥ ᖃᖓᑕᓲᖃᕐᕕᖕᓄᑦ ᐊᕐᕌᒍᓄᑦ ᐊᕙᑎᓄᑦ ᐱᖁᑎᕐᔪᐊᕆᔭᕆᐊᖃᕈᒫᖅᑕᖏᓐᓂᒃ ᐅᓂᒃᑳᒥᒃ.
ᑖᓐᓇ ᐅᓂᒃᑳᖅ ᓇᓗᓇᐃᖅᓯᕗᖅ ᐃᒡᓗᓕᒑᕐᔫᑉ ᖃᖓᑕᓲᖃᕐᕕᖓ, “ᑕᐅᖅᓯᖅᑕᐅᑲᐅᑎᒋᔭᕆᐊᖃᓕᕐᒪᑦ ᓄᑖᒥᒃ” ᓱᕋᖕᓂᐅᓴᓗᐊᓕᕐᓂᖓᓄᑦ ᑐᓐᖓᕕᖓᓗ ᐱᐅᓐᖏᓗᐊᓕᕐᓂᖓᓄᑦ.
ᒫᓐᓇᕋᑖᖑᓚᐅᖅᑐᖅ ᐅᑭᐅᒃᑯᑦ ᑲᑎᒪᓂᖃᖅᑎᓪᓗᑕ ᒥᓂᔅᑕ ᓇᓗᓇᐃᖅᓯᖁᓚᐅᕋᒃᑯ ᐃᒡᓗᓕᒑᕐᔪᒃ ᓇᓃᓕᕐᒪᖔᑦ ᐊᑭᑐᔪᖅᑐᕈᑎᒃᓴᓂ ᒥᑦᑕᕐᕕᖕᒥ ᐅᑕᖅᑭᕕᐅᓂᐊᖅᑐᖅ ᐊᓯᔾᔨᖅᑕᐅᔾᔪᑎᒃᓴᖓᓂᒃ ᑭᖑᕝᕕᖅᑕᐅᔾᔪᑎᒃᓴᖓᓂᒃ.
ᒥᓂᔅᑕ ᑐᓴᖅᑎᑦᑎᔪᓐᓇᖅᐹ ᓇᓃᓕᕐᒪᖔᑦ ᑖᓐᓇ ᐱᓕᕆᐊᒃᓴᖅ.
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᒥᓂᔅᑕᐅᔪᖅ ᐱᕙᓪᓕᐊᔪᓕᕆᓂᕐᒧᑦ ᐃᖏᕐᕋᔪᓕᕆᓂᕐᒧᓪᓗ, ᒥᔅ ᒫᓂᑲ ᐃᐊᓪ−ᑲᓇᔪᖅ.
ᐊᖓᔪᖅᑳᖅ ᒫᓂᑲ ᐃᐊᓪ−ᑲᓇᔪᖅ: ᖁᔭᓐᓇᒦᒃ, ᐅᖃᖅᑎᑦᓯᔩ, ᐊᒻᒪ ᖁᔭᓐᓇᒦᖅᓱᒍ ᑖᓐᓇ.
ᑖᓐᓇ ᑕᕝᕙᓂ ᓇᓗᓇᐃᖅᓯᒪᔫᒐᓗᐊᖅ ᐊᕐᕌᒍᓄᑦ ᐊᕙᑎᓄᑦ ᐊᑭᑐᔪᖅᑐᕈᑎᓄᑦ ᐸᕐᓇᐅᑎᒥ. ᑖᓐᓇ ᐊᑭᑐᔪᖅᑐᕈᑎᓄᑦ ᐸᕐᓇᐅᑎᒃ ᐃᓕᓴᒪᓂᕐᒧᑦ ᑐᕌᓐᖏᒻᒪᑦ.
(ᑐᓵᔨᑎᒍᑦ) ᐊᕐᕌᒍᓄᑦ ᐊᕙᑎᓄᑦ ᐊᑭᑐᔪᖅᑐᕈᑎᓄᑦ ᐸᕐᓇᐅᑎᒃ ᐸᕐᓇᐃᔭᕐᓂᑐᐃᓐᓇᐅᖕᒪᑦ ᐱᕙᓪᓕᐊᔪᓕᕆᔨᒃᑯᓐᓄᑦ ᐃᖏᕐᕋᔪᓕᕆᔨᒃᑯᓐᓄᓪᓗ, ᐱᓕᕆᐊᒃᓴᓪᓗᐊᑕᓕᕆᓐᖏᒻᒪᑦ. ᐱᓕᕆᕙᓪᓕᐊᕙᕗᑦ ᐊᑭᑐᔪᖅᑐᕈᑎᓄᑦ ᐸᕐᓇᐅᑎᖏᓐᓄᑦ, ᑭᓯᐊᓂ ᒫᓐᓇᒃᑯᑦ ᐃᒡᓗᓕᒑᕐᔪᖕᒧᑦ ᓇᓗᓇᐃᖅᑕᐅᓯᒪᑐᐃᓐᓇᖅᑐᖅ
ᓯᕗᓪᓕᐅᔾᔭᐅᔪᒃᓴᐅᑕᐅᓪᓗᓂ ᐱᓕᕆᕕᑦᑎᓐᓄᑦ ᐊᒻᒪ ᑭᖑᕝᕕᖅᑕᐅᔭᕆᐊᖃᕐᒪᑦ. ᑭᓯᐊᓂᓕ ᒫᓐᓇᒃᑯᑦ ᐃᖏᕐᕋᓂᖃᒃᑲᓐᓂᓐᖏᑦᑐᖅ.
ᓯᕗᓪᓕᖅᐹᖅ ᐃᓚᒋᐊᕈᑦ, ᒥᔅᑐ ᓴᒻᒧᖅᑐᖅ:
ᖁᔭᓐᓇᒦᒃᑕᐅᖅ ᒥᓂᔅᑕ ᑭᐅᕋᑖᕐᒪᑦ.
ᐊᐱᖅᑯᑎᒃᓴᖃᒃᑲᓐᓂᑐᐃᓐᓇᕐᒥᒐᒪᑦᑕᐅᖅ.
ᒥᓂᔅᑕ ᑕᐃᒪ ᖃᐅᔨᒪᔪᔅᓴᐅᒻᒪᑦ ᑲᓇᑕᐅᑉ ᑕᒻᒪᖅᓯᒪᔪᖅᓯᐅᖅᑎᖓ ᒫᓐᓇᕈᓗᒃ ᐅᓂᒃᑳᓂᒃ ᓴᖅᑮᓚᐅᕐᒪᑦ ᖃᖓᑕᓲᓕᕆᓂᐅᖃᑦᑕᖅᑐᓂ ᐅᑭᐅᖅᑕᖅᑐᒥ.
ᑖᓐᓇ ᐅᓂᒃᑳᖅ ᐅᖃᖅᓯᒪᖕᒪᑦ ᐅᖃᓕᒫᕐᓗᒋᑦ, “ᖃᖓᑦᑕᖅᑎᑕᐅᓯᒪᔪᒃᑯᑦ ᑐᕌᓪᓗᐊᕈᑏᑦ ᐱᐅᓯᕚᓪᓕᖅᑎᑦᑎᓯᒪᓪᓚᕆᒃᑐᑦ ᖃᖓᑕᔪᓂᒃ ᐃᖏᕐᕋᕕᐅᖃᑦᑕᖅᑐᓂᒃ.
ᑖᒃᑯᐊ ᑐᕌᓪᓗᐊᕈᑕᐅᔪᓐᓇᖃᑦᑕᓕᖅᑐᑦ ᐅᐸᒐᓱᐊᖅᑕᖏᓐᓄᑦ ᐊᒻᒪᓗ ᐊᖁᑏᑦ ᑕᐃᒫᒃ ᖃᖓᑕᓲᖃᖃᑦᑕᓕᕐᒪᑕ ᖃᖓᑦᑕᖅᑎᑕᐅᓯᒪᔪᒃᑯᑦ ᑐᕌᕈᑎᖃᑦᑎᐊᖅᑐᓂᒃ, ᒥᒍᓐᓇᖅᖢᑎᒡᓗ ᓄᕕᔭᐃᑦ ᐊᑦᑎᖕᓂᖅᓴᐅᒐᓗᐊᖅᑎᓪᓗᒋᑦ.”
ᑭᓯᐊᓂᓕ ᑕᐃᒪᐃᒃᑲᓗᐊᖅᑎᓪᓗᒍ ᑐᑭᓯᓯᒪᒐᒪ ᐃᒡᓗᓕᒑᕐᔫᑉ ᒥᕝᕕᖓ ᐅᓪᓗᒥᓂᓴᐅᔪᓂᒃ ᑐᕌᕈᑎᖃᓐᖏᒻᒪᑕ ᖃᖓᑦᑕᖅᑎᑕᐅᓯᒪᔪᒃᑰᖓᔪᓂᒃ. ᓯᓚᓗ ᐱᐅᑎᓐᓇᒍ ᒥᕝᕕᒃᓴᐅᖃᑦᑕᕋᓂ ᑕᐃᓐᓇ.
ᒥᓂᔅᑕ ᓇᓗᓇᐃᖅᓯᔪᓐᓇᖅᐹ ᑖᓐᓇ ᐱᓕᕆᕕᖓ ᓴᖅᑮᓯᒪᒐᓗᐊᕐᒪᖔᑕ ᑖᒃᑯᓄᖓ ᒐᕙᒪᑐᖃᒃᑯᓐᓄᑦ ᐱᓕᕆᔨᐅᔪᓄᑦ ᑕᒪᓐᓇ ᐱᓪᓗᒍ?
ᐃᖏᕐᕋᔪᓕᕆᓂᕐᒧᑦ ᐊᒻᒪ ᐱᕙᓪᓕᐊᔪᓕᕆᓂᕐᒧᑦ ᒥᓂᔅᑑᔪᖅ, ᒥᔅ ᒫᓂ ᐃᐊᓪ−ᑲᓇᔪᖅ.
ᐊᖓᔪᖅᑳᖅ ᒫᓂᑲ ᐃᐊᓪ−ᑲᓇᔪᖅ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑏ.
ᖁᔭᓐᓇᒦᖅᑐᒍᓗ ᒪᓕᒐᓕᐅᖅᑎ ᐊᐱᖅᑯᑎᖓᓄᑦ. ᐅᖃᖅᑏ, ᐱᓕᕆᕕᕗᑦ ᖃᓂᔅᓴᖅᑐᑎᑦ ᐱᓕᕆᖃᑎᖃᖅᐸᑦᑐᑦ
ᒐᕙᒪᑐᖃᒃᑯᓐᓂ ᐃᖅᑲᓇᐃᔭᖅᑎᐅᔪᓂ. ᑖᓐᓇᑦᑕᐅᖅ ᑕᕝᕙ ᐅᖃᐅᓯᕆᖃᑦᑕᖅᓯᒪᔭᕗᑦ ᐅᖃᖃᑎᒌᓪᓗᐊᑲᓪᓚᖃᑦᑕᖅᓯᒪᕗᑦ ᑕᐃᒃᑯᐊ ᐱᓪᓗᒋᑦ ᓄᓇᕘᒥ ᒥᕝᕕᖏᑦ.
ᑕᒪᒃᑯᐊ ᑐᕌᓪᓗᐊᕈᑏᓪᓗ ᐊᐱᖅᑯᑎᒋᖃᑖᖅᑕᖏᑦ ᒥᒐᓱᐊᖅᑐᓄᑦ. ᐃᓕᓴᖅᓯᓯᒪᔪᒍᑦ ᓇᓗᓇᐃᖅᓯᓯᒪᔪᒍᑦ ᖃᑦᑎᒻᒪᕆᓐᓂᒃᑭᐊᖅ ᒥᕝᕕᓐᓂ ᓄᓇᕘᒻᒥ ᐋᖅᑭᒋᐊᖅᑕᐅᔭᕆᐊᓕᓐᓂᒃ ᑕᒪᐅᓇ ᑐᕌᓪᓗᐊᕈᑎᒃᑯᑦ ᒥᕝᕕᖓᓄᑦ.
ᐃᓚᖏᑦ ᒫᓐᓇ ᐱᓕᕆᐊᕆᔭᕋᓗᐊᕗᑦ ᐊᒻᒪᑦᑕᐅᖅ ᐊᓯᖏᑦᑕᐅᖅ ᐸᕐᓈᕆᒋᓪᓗᑎᒍ ᐱᓕᕆᐊᖑᖕᒪᑕ.
ᑖᒻ ᓴᒻᒧᖅᑐᖅ: ᖁᔭᓐᓇᒦᒃ, ᐅᖃᖅᑎᑦᑎᔩ. (ᑐᓵᔨᑎᒍᑦ) ᒥᓂᔅᑕ ᑕᐃᒪ ᐃᖅᑲᐅᒪᔪᔅᓴᐅᒻᒪᑦ ᑕᐃᓐᓇ ᒫᓐᓇᕈᓗᒃ ᒐᕙᒪᑐᖃᒃᑯᑦ ᑮᓇᐅᔭᕆᓂᐊᖅᑐᒥᓂᒃ ᓴᖅᑮᑎᓪᓗᒋᑦ, ᑮᓇᐅᔭᓂᒡᒎᖅ ᐃᓕᐅᖅᑲᐃᖃᑦᑕᓂᐊᕐᖓᑕ ᑕᐃᒃᑯᐊ ᐃᖏᕐᕋᔪᓕᕆᔾᔪᑏᑦ ᓴᖅᑭᕆᐊᖃᓪᓚᕆᑦᑐᐃᑦ ᓴᖅᑭᓂᐊᕐᖓᑕ. ᐅᖃᖅᑏ, ᑕᒪᓐᓇ ᑐᓴᕈᒥᓇᓪᓚᕆᑦᑐᖅ.
ᒥᓂᔅᑕ ᓇᓗᓇᐃᖅᓯᒍᓐᓇᖅᑳ, ᐅᖃᐅᔾᔭᐅᒋᐊᖅᓯᒪᒻᒪᖔᖅ ᒐᕙᒪᑐᖃᒃᑯᓐᓂᑦ ᐱᓕᕆᖃᑎᖏᓐᓄᑦ, ᖃᓄᓪᓚᑦᑖᖅ ᐃᓕᐅᖅᑲᐃᕕᐅᓂᐊᕐᒪᖔᑕ ᐃᖏᕐᕋᔪᓕᕆᔾᔪᓯᕗᑦ, ᐃᖏᕐᕋᔪᓕᕆᔾᔪᑎᕗᑦ ᑕᒫᓂ?
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᒥᓂᔅᑕᕆᔭᐅᔪᖅ ᐱᕙᓪᓕᐊᔪᓕᕆᓂᕐᒧᑦ, ᐃᖏᕐᕋᔪᓕᕆᓂᕐᒧᓪᓗ, ᒥᔅ ᒫᓂᑲ ᐃᐊᓪ-ᑲᓇᔪᖅ.
ᐊᖓᔪᖅᑳᖅ ᒫᓂᑲ ᐃᐊᓪ-ᑲᓇᔪᖅ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑏ ᖁᔭᓐᓇᒦᑦᑕᐅᖅ ᒪᓕᒐᓕᐅᖅᑎ ᐊᐱᕆᒻᒪᑦ.
ᑕᐃᒪ ᖃᐅᔨᒪᒐᑦᑕ ᒐᕙᒪᑐᖃᒃᑯᑦ ᑮᓇᐅᔭᖏᑦ ᓴᖅᑭᖅᑕᐅᕋᑖᑦᑎᐊᓚᐅᕐᖓᑕ ᑖᒃᑯᐊᓗ ᐃᓗᓕᖏᓐᓂᒃ ᒪᓕᒃᑕᐅᔭᕆᐊᖃᕐᓂᐊᖅᑐᐃᑦ ᐅᖃᐅᓯᐅᒻᒪᑕ ᓱᓕ ᒫᓐᓇ, ᐅᖃᓪᓚᕆᒍᓐᓇᖏᑦᑐᖓ ᓇᓕᐊᒃ ᑮᓇᐅᔭᓂᒃ ᐃᓕᐅᖅᑲᐃᕕᐅᓂᐊᕐᒪᖔᖅ. ᑕᕝᕙᓃᓛᒃ ᐱᑕᖃᕐᓂᐊᖅᑑᒐᓗᐊᖅ
ᐊᐱᖅᑯᑦ 712 - 4(3): ᐃᓯᐊᕿᓂᕐᒧᑦ ᑖᒃᓰᔭᐅᑎᒃ (ᐊᕐᓇᒃᑲᖅ)
ᐊᐱᖅᑯᑎᒃᑲ ᓯᕗᓕᖅᑎᒧᑦ ᑐᕌᖓᓂᐊᕋᑖᖅᑑᒐᓗᐊᑦ, ᐊᓯᔾᔨᖅᓯᒪᓕᕐᖓᑦ ᒥᓂᔅᑕᐅᔪᖅ ᐊᐱᖅᑯᑎᒋᒍᒪᔭᓐᓄᑦ.
ᑮᓇᐅᔭᓕᕆᔨᒃᑯᑦ ᒥᓂᔅᑕᖔᖓᓄᑦ, ᐊᐱᕆᒍᒪᓕᖅᑐᖓ ᑖᔅᓱᒥᖓ ᑲᒪᓂᐊᓕᕐᖓᒡᒎᖅ. ᐱᔾᔪᑎᖃᖅᑐᖅ ᒐᕙᒪᑐᖃᒃᑯᑦ ᐸᕐᓇᐅᑎᒋᓯᒪᔭᖓᓂᑦ ᒐᕙᒪᑐᖃᒃᑯᑦ ᐳᔪᕐᓗᐃᑦ ᐱᓪᓗᒋᑦ ᑖᒃᓰᔭᐃᔭᖅᑎᑦᑎᖃᑦᑕᕈᑕᐅᓪᓗᓂ.
ᒫᓐᓇ ᑕᖅᑭᕆᓚᐅᖅᑕᑎᓐᓂ ᐊᐱᕆᔪᖃᔪᒻᒪᑦ, ᑲᓇᑕᐅᑉ ᐃᑦᑐᒃᑯᑦ ᑲᑎᒪᕕᕐᔪᐊᖓᓂᑦ ᑕᒪᓐᓇ ᐱᓪᓗᒍ, ᒐᕙᒪᒃᑯᓪᓗ ᑭᒡᒐᑐᖅᑎᖓ ᐃᑦᑐᒃᑯᑦ ᑲᑎᒪᕕᖓᓐᓂᑦ ᑭᐅᓚᐅᖅᓯᒪᔪᖅ ᐃᒫᒃ, ‘ᑲᓇᑕᓕᒫᒥ ᐊᖅᑯᑎᒋᔭᐅᒐᓱᑦᑐᖅ ᐱᕈᖅᓴᐃᑦᑎᐊᕋᓱᓐᓂᕐᒧᑦ ᐱᕈᓇᕐᓗᑎᒃ ᐊᒻᒪᓗ ᓯᓚᓕᕆᓂᖓ ᐃᓕᓴᖅᓯᓯᒪᔪᑦ ᐊᔾᔨᒋᓐᖏᑕᒻᒪᕆᖓᓂᑦ ᐱᒡᒐᓇᖅᑐᖅᓯᐊᕐᓂᖃᕐᖓᑕ ᐅᑭᐅᖅᑕᖅᑐᒥᐅᑕᐃᑦ, ᓄᓇᓖᓪᓗ ᓄᓇᓕᖅᐸᓐᓂ ᖃᓂᔅᓴᖏᑦᑐᐃᑦ ᑕᒪᐅᓇ ᐊᑭᑐᓂᕆᒐᔭᖅᑕᖓᓄᑦ ᐳᔪᕐᓗᐃᑦ ᐊᑭᑖᖅᑎᑕᐅᑉᐸᑕ, ᑲᓇᑕᐅᑉ ᐅᓐᓇ ᖃᓪᓗᓈᖓ ᐃᓱᒪᒋᓪᓗᒍᓕ ᐊᔾᔨᒋᓐᖏᒻᒪᒍ ᒫᓂ. ᐊᑭᑐᓂᖅᓴᕐᔪᐊᕌᓘᓪᓗᓂ ᐃᓅᒐᓱᓐᓂᖅ, ᐆᒻᒪᖅᑯᑏᓪᓗ, ᐊᒻᒪᑦᑕᐅᖅ ᒪᑭᒪᐅᑎᐅᒐᓱᑦᑐᐃᑦ. ᑕᐃᒫᒃ ᐳᔪᕐᓗᐃᑦ ᑖᒃᓰᔭᕐᓂᒃᑯᑦ ᐊᑭᖃᖅᑎᑕᐅᓕᕐᓂᐊᖅᑲᑕᐃᓛᒃ, ᐊᑐᐃᓂᖃᕋᔭᕐᖓᑦ ᐅᑭᐊᔅᓵᖅ ᑕᒪᓐᓇ ᐱᔭᕇᖅᑕᐅᒐᔭᖅᑐᓂ.”
ᐊᐅᔭᕈᖑᓱᓕᕐᖓᑦ.
ᑮᓇᐅᔭᓕᕆᔨᒃᑯᑦ ᒥᓂᔅᑕᖓ ᓇᓗᓇᐃᖅᓯᒍᓐᓇᖅᑳ ᖃᓄᑎᒋᑦ ᓄᓇᕗᑦ ᒐᕙᒪᒃᑯᖏᑦ ᐱᖃᑕᐅᓂᖃᕐᓂᐊᕐᒪᖔᑕ ᑕᒪᓐᓇ ᖃᐅᔨᓴᖅᑕᐅᑎᓪᓗᒍ?
ᖁᔭᓐᓇᒦᑦᑕᐅᖅ, ᒥᔅ ᐊᕐᓇᒃᑲᖅ ᐊᐱᕆᒻᒪᑦ.
ᐃᒪᐃᒃᑲᔭᖅᑐᒋᔭᕋᓕ, ᓄᓇᕗᑦ ᒐᕙᒪᒃᑯᖏᑦ ᐅᖃᖃᑎᒋᔭᐅᓪᓚᕆᓪᓗᑎᒃ, ᐱᓕᕆᖃᑎᒋᔭᐅᓪᓚᕆᓪᓗᑎᒃ, ᓂᓪᓕᐊᖃᑎᒋᔭᐅᓗᑎᒃ.
ᐱᖓᓲᒻᒪᑕ ᑲᓇᑕᐅᑉ ᐊᕕᒃᑐᖅᓯᒪᓂᕋᓛᕆᔭᖏᑦ, ᐊᔾᔨᐅᖏᑦᑐᓪᓚᕆᐊᓗᒻᒥᑦᑕᐅᖅ ᐊᑐᕆᐊᖃᖅᐸᑦᑐᑎᒃ ᑕᕝᕙᓂ ᑲᓇᑕᐅᑉ ᐃᑦᑐᒃᑯᖏᓐᓂᑦ ᐅᖃᐅᓯᐅᓯᒪᔪᖅ ᑕᒪᓐᓇ.
ᖃᐅᔨᓴᕐᓂᕐᒧᑦ ᐱᖃᑕᐅᔾᔮᖏᒃᑲᓗᐊᕐᒥᔪᖓ ᑭᓯᐊᓂᓕ ᐋᒌᓯᒥ ᐱᔭᕇᕆᐊᖃᖅᑐᓂ ᐱᖃᑕᐅᓚᕿᓂᐊᖅᑐᒋᔪᒍᑦ, ᐃᓚᐅᓪᓚᕆᓐᓂᐊᖅᑐᒋᔪᒍᑦ ᑕᒪᓐᓇ ᐅᖃᐅᓯᐅᑎᓪᓗᒍ, ᖃᓄᖅ ᐳᔪᕐᓗᐃᑦ ᑖᒃᓰᔭᖃᖅᑎᑕᐅᓂᖓ ᐱᓕᕆᐊᖑᓂᐊᕐᒪᖔᖅ.
ᑕᐃᒪᐃᖁᑦᑕᕋᓗᐊᖅᑲᕋᐃᓛᒃ ᓄᑖᖑᓗᑎᑦ ᒥᓂᔅᑕᐅᓗᑎᑦ ᑐᑭᓯᓯᒪᑦᑎᐊᖁᓇᑦᑕᕋᓗᐊᖅᑯᑎᑦ ᐊᓂᒍᖅᓯᒪᔪᓂᒃ.
ᒫᓐᓇ ᐅᑭᐅᒃᑯᑦ ᑲᑎᒪᕋᑖᖅᑎᓪᓗᑕᐃᓛᒃ, ᑲᑎᒪᑎᓪᓗᑕ ᓯᕗᓕᖅᑎᐅᑉ ᑎᑎᖅᑲᖓ ᐊᒡᓃᒍ ᐅᔭᕋᓐᓂᐊᑎᒃᑯᓐᓄᑦ ᑲᑎᒪᕐᔪᐊᕕᒻᒧᑦ ᓴᖅᑭᖅᑕᐅᔪᒻᒪᑦ, ᓯᕗᓕᖅᑎᒎᖅ ᐅᖃᖅᓯᒪᔪᒥᓂᖅ ᑎᑎᖅᑲᖓᓂᑦ, ᓄᓇᕗᑦ ᒐᕙᒪᒃᑯᖏᒡᒎᖅ “ᐱᓕᕆᐊᖃᕐᖓᑕ ᐳᔪᕐᓗᓄᑦ ᑖᒃᓰᔭᐃᔭᕈᑎᔅᓴᓂᑦ ᑐᑭᖃᕐᓂᐊᖅᑐᒥᒃ ᓄᓇᕗᒻᒥᐅᑕᕐᓄᑦ.”
ᒥᓂᔅᑕ ᓇᓗᓇᐃᖅᓯᒍᓐᓇᖅᑲ ᖃᓄᖅ ᐳᔪᕐᓗᓄᑦ ᑖᒃᓰᔭᐃᔭᖅᑎᑦᑎᓂᖅ ᑐᑭᖃᕈᓐᓇᕐᒪᖔᖅ ᓄᓇᕗᒻᒧᑦ?
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᑮᓇᐅᔭᓕᕆᓂᕐᒧᑦ ᒥᓂᔅᑕᐅᔪᖅ, ᒥᔅᑐ ᐲᑕᓴᓐ.
ᐊᐱᖅᑯᑎᔅᓴᑦᑎᐊᕚᓗᒃ ᑖᓐᓇ.
ᑕᐃᒪᐃᓛᒃ ᐊᔾᔨᐅᓐᖏᑦᑐᒦᒃᑲᑦᑕ ᒫᓂ ᐅᑭᐅᖅᑕᖅᑐᒦᑦᑐᑕ ᑐᕚᖃᓪᓚᕆᑦᑐᑕ ᐅᖅᓱᐊᓗᓐᓂᑦ, ᐃᒪᕐᒧᑦ ᐆᒻᒪᖅᑯᑎᓕᐅᕈᑎᖃᕐᓇᑕ ᐊᒻᒪᓗ ᐊᓯᖏᓐᓂᑦ ᐆᒻᒪᖅᑯᑎᓕᐅᕈᑎᔅᓴᓂᒃ ᐱᑕᖃᓐᖏᒻᒪᑦ, ᐅᖅᓱᐊᓗᐃᓐᓇᑦᑎᐊᐸᓗᓐᓄᑦ ᐆᒻᒪᖅᑯᑎᓕᐅᖅᐸᒃᑲᑦᑕ.
ᑕᐃᒫᓪᓕ ᑲᑎᒪᖃᑎᖃᖃᑦᑕᕐᓗᑕ ᐊᕕᑦᑐᖅᓯᒪᓂᕋᓛᖑᖃᑎᑦᑎᓐᓂᑦ ᑲᑐᔾᔨᖃᑎᖃᕐᓗᑕ ᒐᕙᒪᑐᖃᒃᑯᓐᓂᑦ ᑲᑎᒪᖃᑎᖃᖃᑦᑕᕐᓗᑕ ᖃᐅᔨᑦᑎᐊᕋᓱᖃᑦᑕᕈᓐᓇᕐᓂᐊᖅᑐᒍᑦ ᖃᓄᖅ ᐊᑦᑐᐃᓂᐊᕐᒪᖔᑦ ᑕᒪᓐᓇ ᑖᒃᓰᔭᐃᔭᖅᑎᑦᑎᓂᖅ ᐳᔪᕐᓗᓐᓄᑦ ᐊᑭᓕᖅᓱᕋᖅᓴᓂᒃ ᓴᖅᑮᑲᓐᓂᕐᓂᐊᖅᑐᔅᓴᐅᒻᒥᒻᒪᑦ.
ᐊᒻᒪᓗ 80 ᐳᓴᖓ ᒐᕙᒪᒃᑯᑦ, 80 ᐳᓴᐸᓗᖏᑦ ᓄᓇᓖᑦ ᒐᕙᒪᒃᑯᓐᓂᑦ ᑐᕚᖃᖅᐸᑦᑐᑦ ᐅᖅᓱᐊᓗᓐᓄᑦ.
ᑕᒪᓐᓇ ᐊᑦᑐᐃᔪᕐᔪᐊᕌᓘᒐᔭᕐᖓᑦ ᒐᕙᒪᒥ.
ᐊᒻᒪᓗᑦᑕᐅᖅ ᐅᔭᕋᓐᓂᐊᕐᕕᕈᓘᔭᐃᑦᑕᐅᖅ ᓄᓇᕗᒻᒦᑉᐸᓕᕐᒥᒻᒪᑕ, ᐊᓯᖏᓪᓗ ᓇᒻᒥᓂᖃᐅᑏᑦ ᐃᓱᒫᓗᒋᔭᖏᑦᑕᐅᖅ ᓇᒻᒥᓂᖃᐅᑎᓕᑐᐃᓐᓇᐃᓪᓗ ᐃᓱᒪᒋᔭᐅᒋᐊᕆᐊᖃᕐᓂᐊᕐᒥᒻᒪᑕ.
ᖁᔭᓐᓇᒦᒃ, ᑭᐅᒐᕕᑦ ᒥᓂᔅᑕ.
ᑕᐃᒪᓕ ᐊᐱᕆᒃᑲᓐᓂᕈᒪᓕᖅᑯᖓ.
ᑲᓇᑕᐅᑉ ᒐᕙᒪᒃᑯᖏᑦ ᓴᖅᑮᕋᑖᓚᐅᕐᖓᑕ ᒪᓕᑦᑕᐅᒋᐊᖃᕋᔭᖅᑐᓂᒃ ᑖᒃᓯᑖᖅᑎᑎᑉᐸᑕ ᐳᔪᕐᓗᓐᓂᒃ.
ᑕᐃᒃᑯᐊ ᓄᓇᑦᓯᐊᕐᒥᐅᑕᐃᑦ ᑕᑯᔪᒥᓃᑦ ᐅᑭᐅᖅᑕᖅᑐᒥᒡᒎᖅ ᑕᐃᓯᓯᒪᓐᖏᑎᐊᕐᖓᑕ ᑖᒃᑯᐊ ᑎᑎᕋᖅᑕᐅᓯᒪᔪᑦ.
ᒥᓂᔅᑕ ᓇᓗᓇᐃᖅᓯᒍᓐᓇᖅᑳ ᖃᓄᑎᒋ ᑖᒃᑯᐊ ᐱᖓᓱᑦ ᑲᓇᑕᐅᑉ ᐊᕕᑦᑐᖅᓯᒪᓂᕋᓛᖏᑦ ᐅᑭᐅᖅᑕᖅᑐᒦᑦᑐᑦ ᐱᓕᕆᖃᑎᒌᓐᓂᖃᕐᒪᖔᑕ ᑕᒪᓐᓇ ᐱᓪᓗᒍ ᐳᔪᕐᓗᓐᓂᒃ ᐊᑭᖃᖅᑎᑦᑎᓂᖅ?
ᓇᓗᓇᐃᓪᓚᕆᒍᓐᓇᓐᖏᑕᕋ ᒫᓐᓇ ᖃᐅᔨᒪᒐᓗᐊᖅᑐᖓ ᓯᕗᓕᖅᑎᓗ ᐱᓕᕆᖃᑎᖏᓪᓗ ᐅᖃᖃᑎᖃᖃᑦᑕᖅᓯᒪᒻᒪᑕ ᐊᕐᕌᒎᓗᐊᖅᓯᒪᔪᒥᑦ, ᐊᕐᕌᒍᒥ ᐊᕝᕙᖓᓂᓪᓗ ᐳᔪᕐᓗᐃᑦ ᐊᑭᔅᓴᖏᓐᓂᑦ, ᑖᒃᓰᔭᐃᔭᕈᑎᔅᓴᖏᓐᓂᑦ.
ᑕᒪᓐᓇ ᐃᓚᒋᔭᐅᒻᒪᓂᓛᒃ ᐃᓱᒫᓗᒋᔭᐅᔪᓄᑦ ᑖᒃᑯᓄᖓ ᐱᖓᓱᐃᖑᔪᓄᑦ ᐊᕕᑦᑐᖅᓯᒪᓂᕋᓛᖑᔪᓄᑦ.
ᑕᐃᒪ ᐃᓛᒃᑰᕐᓗᑕ ᒐᕙᒪᒃᑯᓐᓄᑦ ᐅᐸᒍᑎᖃᑦᑕᓛᖅᑐᒍᑦ ᐊᒻᒪᓗ ᑲᑎᓚᐅᕐᓗᑕ, ᑲᑐᔾᔨᓗᑕ ᐊᔾᔨᒌᒥᑦ ᒐᕙᒪᑐᖃᒃᑯᓐᓄᑦ ᐅᖃᐅᔾᔨᒐᓱᓛᖅᑐᒍᑦ.
ᐊᐱᖅᑯᑦ 713 - 4(3): ᑐᐊᕕᕐᓇᖅᑐᓕᕆᓂᕐᒧᑦ ᒪᓕᒐᖅ (ᐋᖁᐊᖅ)
ᐊᐱᖅᑯᑎᒐ ᑐᕌᖓᓐᖑᓱᑦᑐᖅ ᓄᓇᓕᓐᓂ ᒐᕙᒪᒃᑯᓂᓪᓗ ᐱᔨᑦᑎᕋᖅᑎᒃᑯᑦ ᒥᓂᔅᑕᖓᓐᓄᑦ.
ᒥᓂᔅᑕ ᑕᐃᒪ ᖃᐅᔨᒪᒻᒪᑦ ᑖᒃᑯᐊ ᐃᓗᓕᖏᓐᓂᑦ ᓈᓴᐅᑎᓖᑦ 5−ᒥᑦ 9−ᒧᑦ ᑐᐊᕕᕐᓇᖅᑐᓕᕆᓂᕐᒧᑦ ᒪᓕᒐᕐᒥᑦ. ᑖᓐᓇ ᑲᔪᓯᑎᑕᐅᓚᐅᖅᓯᒪᔪᖅ 2007−ᒥ ᓱᓕ ᐊᑐᓕᖅᑎᑕᐅᓯᒪᓐᖏᒻᒪᑕ.
ᑖᒃᑯᐊᓕ ᐊᑐᓕᖅᑎᑕᐅᑉᐸᑎᒃ ᓈᓴᐅᑎᓖᒃ 5-ᒥᒃ 8−ᒧᑦ ᑖᓐᓇ ᒪᓕᒐᖅ ᐊᑐᓕᖅᑎᑕᐅᑉᐸᑦ ᑕᒪᒃᑯᐊ ᒐᕙᒪᒃᑯᑦ ᐱᓕᕆᕕᓕᒫᕌᓗᖏᑦ, ᑎᒥᖁᑎᓕᒫᖏᑦ, ᕼᐋᒻᓚᓕᒫᓪᓗ ᐸᕐᓇᐅᑎᓕᐅᕆᐊᖃᓕᕋᔭᕐᖓᑕ ᑐᐊᕕᕐᓇᖅᑐᓕᕆᔾᔪᑎᔅᓴᓂᒃ.
ᒫᓐᓇᕈᓘᔪᔪᖅ ᐅᑭᐅᒃᑯᑦ ᑲᑎᒪᕐᔪᐊᖅᑎᓪᓗᑕ ᒪᓕᒐᓕᐅᖅᑏᑦ ᐅᖃᐅᔾᔭᐅᔪᒻᒪᑕ ᐊᑕᖏᐸᓗᑦᑐᑎᒡᒎᖅ ᑕᒪᒃᑯᐊ ᓄᓇᓖᑦ ᒐᕙᒪᕋᓛᕆᔭᖏᑦ ᐱᔭᕇᖅᓯᓯᒪᓕᕐᖓᑕ ᑐᐊᕕᕐᓇᖅᑐᓕᕆᔾᔪᑎᓕᕆᔾᔪᑎᔅᓴᖏᓐᓂᑦ ᐸᕐᓇᐅᑎᖏᓐᓂᑦ.
ᐅᖃᖅᑏ, ᒥᓂᔅᑕ ᐅᖃᐅᔾᔨᒍᓐᓇᖅᑳ ᐅᕙᑦᑎᓐᓂᑦ ᒐᕙᒪᒃᑯᑦ ᐱᓕᕆᕕᓕᒫᕌᓗᖏᑦ ᐊᒻᒪᓗ ᒐᕙᒪᒃᑯᑦ ᑎᒥᖁᑎᓕᒫᕌᓗᖏᑦ ᐱᔭᕇᖅᓯᒪᓕᕐᒪᖔᑕ ᑐᐊᕕᕐᓇᖅᑐᓕᕆᔾᔪᑎᔅᓴᓂᒃ ᐸᕐᓇᐅᑎᓂᒃ?
ᐅᖃᖅᑏ, ᒪᓕᒐᓕᐅᖅᑎ ᓱᓕᔪᖅ ᑖᓐᓇ, ᓄᓇᓕᓕᒫᐸᓗᐃᑦ ᐱᔭᕇᖅᓯᒪᓕᖅᑕᕗᑦ.
ᐱᖓᓱᑦ ᓱᓕ ᑕᐃᒪ ᐸᕐᓇᐅᑎᖃᓐᖏᒻᒪᑕ ᓱᓕ ᐸᓐᓂᖅᑑᖅ, ᒥᑦᑎᒪᑕᓕᒃ ᐊᒻᒪᓗ ᑰᒑᕐᔪᒃ.
ᑖᒃᑯᐊ ᓄᓇᓖᒃ ᒪᕐᕉᒃ ᐱᓕᒻᒪᓴᖅᑎᑕᐅᓯᒪᓕᖅᑑᒐᓗᐊᒃ. ᑰᒑᕐᔪᒻᒥ ᐱᓕᒻᒪᒃᓴᖅᑎᑕᐅᓛᖅᑐᐃᑦ ᐊᐅᔭᖅ ᐅᕝᕙᓘᓐᓃᑦ ᐅᑭᐊᔅᓵᖅ 2017.
ᑕᐃᒪᓕ ᐱᔭᕇᖅᑲᑕ ᓄᓇᕗᑦᒥ ᓄᓇᓕᓕᒫᑦ ᑐᐊᕕᕐᓇᖅᑐᓕᕆᔾᔪᑎᔅᓴᓂᒃ ᐸᕐᓇᐅᑎᖏᓐᓂᒃ ᐱᔭᕇᖅᓯᓯᒪᓕᕋᔭᖅᑯᑦ ᐊᖏᖅᑕᐅᓯᒪᓗᑎᓪᓗ.
ᑖᓐᓇᓕ ᐊᑐᓕᖅᑲᑦ ᓈᓴᐅᑎᓕᒃ 9-ᖓᓂᑦ ᑐᐊᕕᕐᓇᖅᑐᓕᕆᓂᕐᒧᑦ ᒪᓕᒐᕐᒥ, ᐱᔭᕆᐊᖃᖅᑎᑦᑎᒐᔭᖅᑐᖅ ᕼᐋᒻᓚᓂᑦ ᐊᒻᒪ ᒐᕙᒪᒃᑯᑦ ᐱᓕᕆᕕᖏᓐᓂ ᑐᐊᕕᕐᓇᖅᑐᓕᕆᔨᖏᓐᓂᑦ ᐊᑐᐃᓐᓇᐅᑎᑦᑎᓗᑎᒃ ᑕᖅᑲᐅᖓ ᑭᒃᑯᑐᐃᓐᓇᕐᓄᑦ ᑕᑯᔭᖅᑐᖅᑕᐅᖃᑦᑕᕈᓐᓇᕋᔭᕐᖓᑕ, ᐃᖅᑲᓇᐃᔭᕐᓇᐅᑎᓪᓗᒍ. ᒐᕙᒪᒃᑯᑦ ᐊᓪᓚᕝᕕᖓᓂᑦ ᐅᕝᕙᓘᓐᓃᑦ ᓄᓇᓕᓐᓂ ᒐᕙᒪᐅᑉ ᐊᓪᓚᕝᕕᖓᓂᑦ.
ᒥᓂᔅᑕ ᓇᓗᓇᐃᖅᓯᒍᓐᓇᖅᑳ ᐅᕙᑦᑎᓐᓄᑦ ᑖᒃᑯᐊ ᑐᐊᕕᕐᓇᖅᑐᓕᕆᓂᕐᒧᑦ ᐸᕐᓇᐅᑏᑦ ᐱᔭᕇᖅᓯᒪᓕᖅᑐᐃᑦ, ᒫᓐᓇ  ᐊᑐᐃᓐᓇᐅᑎᑕᐅᒐᓗᐊᕐᒪᖔᑕ ᑭᒃᑯᑐᐃᓐᓇᕐᓄᑦ ᑕᑯᔭᐅᔪᓐᓇᕐᓗᑎᒃ?
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᒥᓂᔅᑕᕆᔭᐅᔪᖅ ᓄᓇᓕᓐᓂ ᒐᕙᒪᒃᑯᓂᓪᓗ ᐱᔨᑦᑎᕋᖅᑎᑯᓐᓄᑦ, ᒥᔅᑕ ᓴᕕᑲᑖᖅ.
ᐅᖃᖅᑏ, ᐅᕙᖓ ᑐᑭᓯᓯᒪᔭᖓᒍᑦ, ᐄ. ᑕᐃᒃᑯᐊ ᐱᔭᕇᖅᓯᒪᔪᐃᑦ ᐊᑐᐃᓐᓇᐅᒐᔭᖅᑐᐃᑦ ᑭᒃᑯᑐᐃᓐᓇᕐᓄᑦ ᕼᐋᒻᓚᒃᑯᖏᓐᓂ ᑕᑯᔭᐅᒍᒪᑉᐸᑕ.
ᑖᒃᑯᐊ ᑐᐊᕕᕐᓇᖅᑐᓕᕆᓂᕐᒧᑦ ᐸᕐᓇᐅᑏᑦ ᓄᓇᓕᓐᓄᑦ ᑎᑎᖅᑲᖁᑎᒋᔭᐅᒻᒪᑕ, ᐸᕐᓇᐅᑎᒋᔭᐅᔪᑦ ᖃᓄᖅ ᓄᓇᓖᑦ ᐊᐅᓚᒃᑲᔭᕐᒪᖔᑕ ᑐᐊᕕᕐᓇᖅᑐᖃᖅᑎᓪᓗᒍ, ᑭᓱᓂᓪᓗ ᐱᓕᕆᔾᔪᑎᔅᓴᖃᕐᒪᖔᑕ ᑐᐊᕕᕐᓇᖅᑐᓕᕆᔾᔪᑎᔅᓴᓂᒃ, ᐊᒻᒪ ᐃᑲᔪᖅᑕᐅᑲᓐᓂᕆᐊᖃᕈᑎᒃ ᓇᑭᑦ ᐃᑲᔪᖅᑎᓴᖅᓯᐅᕈᓐᓇᕋᔭᕐᒪᖔᑕ.
ᑭᒃᑯᑐᐃᓐᓇᐃᑦ ᓄᓇᓕᓐᓂ ᑐᐊᕕᕐᓇᖅᑐᓕᕆᓂᕐᒧᑦ ᐸᕐᓇᐅᑎᖏᓐᓂᒃ ᑕᑯᔭᖅᑐᕈᒪᒐᐃᑉᐸᑕ ᑕᑯᔭᖅᑐᖃᑦᑕᕈᓐᓇᖅᑐᐃᑦ ᕼᐋᒻᓚᒃᑯᖏᑕ ᐊᓪᓚᕝᕕᖏᓐᓄᑦ, ᑕᑯᔪᒪᓗᑎᒃ.
ᒥᓂᔅᑕ ᐅᖃᐅᑎᔪᓐᓇᖅᐱᑎᒎ ᒐᕙᒪᒃᑯᑦ ᐸᕐᓇᒃᓯᒪᒻᒪᖔᑕ ᑖᒃᑯᐊ ᓈᓴᐅᑎᖏᑦ 5-ᒥᒃ 9-ᒧᑦ ᑐᐊᕕᕐᓇᖅᑐᓕᕆᓂᕐᒧᑦ ᐱᖁᔭᖅ ᐊᑐᓕᖅᑎᑕᐅᓂᐊᕐᓗᓂ, ᑖᒃᑯᐊ ᐃᓱᓕᒃᑎᓚᐅᓐᖏᓐᓂᖏᓐᓂ ᒪᓕᒐᓕᐅᕐᕕᒃ ᓯᑎᐱᕆᒥ?
ᐅᖃᖅᑏ, ᐅᖃᖅᑲᐅᒐᒪ ᑕᐃᒪ ᑖᓐᓇ ᐃᓕᓐᓂᐊᖅᑎᑦᑎᓂᐅᓚᐅᖅᑐᖅ ᑭᖑᓪᓕᖅᐹᒥ ᓄᓇᓕᒻᒥ ᐊᐅᔭᐅᑉ ᓄᓐᖑᐊᓂ, ᐅᕝᕙᓘᓐᓃᑦ ᐅᑭᐊᔅᓵᖅ 2017, ᑕᐃᒪ ᐱᔪᓐᓇᕐᓂᓕᒫᑦᑎᓐᓄᑦ.
ᑖᓐᓇ ᐱᔭᕇᖅᓯᒪᓇᓱᓐᓂᐊᖅᑕᕗᑦ ᑭᓯᐊᓂ ᐅᖃᖅᓯᒪᔪᓐᓇᖏᓐᓇᒪ ᐃᒪᓐᓇ ᐱᓕᕆᐊᖑᒐᔭᕋᓗᐊᕐᒪᖔᖅ, ᐃᒪᓐᓇ ᓈᒻᒪᒋᔭᐅᔪᒥᒃ ᑭᖑᓪᓕᖅᐹᒥ ᓄᓇᓕᒻᒧᑦ ᐃᓕᓐᓂᐊᖅᑎᑦᑎᓂᖅ ᑕᐃᒪ ᐱᔭᕇᖅᓵᓕᖅᐸᑦ, ᐱᓕᕆᐊᖑᓂᐊᖅᐳ.
ᑕᐃᒪᓕ ᓂᕆᐅᓇᓐᖏᑦᑐᓂᒃ ᐱᔭᕇᕈᓐᓇᖏᔾᔪᑎᖃᕈᑦᑕ ᑭᖑᕙᕆᐊᕆᐊᖃᕋᔭᖅᑐᖅ ᑭᓯᐊᓂ ᑕᐃᒪᓕ ᐊᑐᓕᖅᑎᑕᐅᑉᐸᑦ ᑕᐃᒪ ᐱᔪᓐᓇᖅᓯᑐᐊᕈᑦᑕ ᐱᓕᕆᐊᕆᔪᒪᓯᒪᔭᕗᑦ.
ᐊᐱᖅᑯᑦ 715 - 4(3): ᖃᒪᓂᑦᑐᐊᕐᒥ ᖃᖓᑕᓲᖃᕐᕕᒃ (ᒥᑭᓐᖑᐊᖅ)
ᐅᖃᖅᑏ, ᐊᐱᖅᑯᑎᒐ ᑐᕌᖅᑎᓐᓂᐊᖅᑕᒃᑲ ᐱᕙᓪᓕᐊᔪᓕᕆᓂᕐᒧᑦ ᐃᖏᕐᕋᔪᓕᕆᓂᕐᒧᓪᓗ.
ᐊᕐᕌᓂ ᒥᓂᔅᑕ ᓴᖅᑭᑦᑎᓚᐅᕐᒪᑦ ᐱᓕᕆᕝᕕᖓᑕ ᓄᓇᕗᑦᒥ ᒥᑦᑕᕐᕕᖏᓐᓄᑦ ᐅᑭᐅᓄᑦ ᐊᕙᑎᓄᑦ ᐱᖁᑎᕐᔪᐊᓄᑦ ᐱᑕᖃᓕᖅᑐᖅ.
ᑖᓐᓇ ᐅᓂᒃᑳᖅ ᐅᖃᖅᓯᒪᖕᒪᑦ ᖃᒪᓂᑦᑐᐊᒡᒎᖅ ᒥᕝᕕᖓ ᑎᓴᒪᒋᔭᐅᖕᒪᑦ ᓄᓇᕗᒻᒥ ᐱᑕᖃᕆᐊᓕᖕᓂᒃ, ᐃᒪᓐᓇ ᓄᑖᓐᖑᕆᐊᕆᐊᖃᕐᒪᑦ ᐱᐅᓯᑎᒋᐊᕆᐊᖃᕐᒥᖕᒪᑦ ᑖᓐᓇ ᐅᑕᖅᑭᕕᖓ ᐅᓪᓗᒥᐅᔪᖅ. ᑖᒃᑯᐊ ᐃᒡᓘᑉ ᐃᓗᐊᓐᖏᔾᔪᑎᖏᓐᓄᑦ ᐋᖅᑮᓗᑎᑦ ᐅᕝᕙᓘᓐᓃᑦ ᓴᓇᔭᕆᐊᓕᒻᒪᕆᖕᓄᑦ.
ᒫᑦᓯ 24, 2017-ᖑᑎᓪᓗᒍ ᒐᕙᒪᒃᑯᑦ ᓴᖅᑭᑦᑎᓚᐅᕐᒪᑕ ᑳᓐᑐᕌᒃᑖᕈᒪᔾᔪᑎᒥᒃ ᓄᑖᓐᖑᕆᐊᖅᑕᐅᓗᓂ ᖃᒪᓂᑦᑐᐊᖅ ᐅᑕᖅᑭᕕᒃ.
ᒪᑐᓚᐅᖅᖢᓂ ᑖᓐᓇ ᐊᐃᐳᕉ 19, 2017-ᒥ.
ᒥᓂᔅᑕ ᐅᖃᕈᓐᓇᖅᐹ ᑖᓐᓇ ᑳᓐᑐᕌᒃᖑᔪᖅ ᑖᔅᓱᒧᖓ ᑐᓂᔭᐅᓯᒪᓕᖅᐹ, ᖃᖓᓗ ᐱᓕᕆᐊᖑᒋᐊᕐᓂᐊᖅᐸ?
ᐱᕙᓪᓕᐊᔪᓕᕆᓂᕐᒧᑦ ᐊᒻᒪᓗ  ᐃᖏᕐᕋᔪᓕᕆᓂᕐᒧᑦ ᒥᓂᔅᑕ, ᒥᔅ ᒫᓂᑲ ᐃᐊᓪ−ᑲᓇᔪᖅ.
ᐊᖓᔪᖅᑳᖅ ᒫᓂᑲ ᐃᐊᓪ−ᑲᓇᔪᖅ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑏ.
ᒪᓕᒐᓕᐅᖅᑎᓗ ᖁᔭᓐᓇᒦᒃ ᐊᐱᕆᖕᒪᑦ.
ᑖᓐᓇ ᖃᒪᓂᖅᑐᐊᕐᒥᑦ ᐱᐅᓯᒋᐊᕈᑎᖏᑦ ᒥᑦᑕᕐᕕᖓᓄᑦ ᑳᓐᑐᕌᑖᕈᒪᔾᔪᑎ ᖃᖓᕋᑖᖅ ᓴᖅᑭᑕᐅᓚᐅᕐᒪᑦ ᒫᓐᓇᓗ ᐃᓱᒪᒃᓴᖅᓯᐅᕈᑕᐅᓪᓗᓂ ᑭᓇ ᑳᓐᑐᕌᑖᕐᓂᐊᕐᒪᖔᖅ ᑐᓴᖅᑎᑦᑎᓛᖅᑐᑕᓗ ᑕᒫᓂ ᐅᐱᕐᖔᒥ.
ᒥᓂᔅᑕ ᐅᖃᕈᓐᓇᖅᐹ ᖃᓄᑎᒋ ᑮᓇᐅᔭᓂᒃ ᓴᓂᕐᕙᐃᓯᒪᖕᒪᖔᑦ ᓄᑖᓐᖑᕆᐊᖅᑕᐅᔾᔪᑎᒃᓴᓂᖓᓂ ᖃᒪᓂᑦᑐᐊᑉ ᐅᑕᖅᑭᕕᖓᓂᑦ?
ᐱᕙᓪᓕᐊᔪᓕᕆᓂᕐᒧᑦ−ᐃᖏᕐᕋᔪᓕᕆᓂᕐᒧᓪᓗ ᒥᓂᔅᑕᐅᔪᖅ, ᒥᔅ ᒫᓂᑲ ᐃᐊᓪ−ᑲᓇᔪᖅ.
ᐊᖓᔪᖅᑳᖅ ᒫᓂᑲ ᐃᐊᓪ−ᑲᓇᔪᖅ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑏ.
ᑖᒃᑯᐊ ᑮᓇᐅᔭᖏᑦ 2016-17 ᐊᕐᕌᒍᐊᓂ $1,550,000−ᖑᓚᐅᖅᑐᑦ ᑕᐃᑯᖓ ᐊᕐᕌᒍᒧᑦ ᓅᑕᐅᓚᐅᖅᑐᑦ, ᐃᓚᖓ ᓅᑕᐅᓯᒪᔪᖅ.
ᖁᔭᓐᓇᒦᓪᓗ ᒥᓂᔅᑕ ᑭᐅᔾᔪᑎᖓᓄᑦ.
ᑕᐃᒪ ᖃᐅᔨᒪᓂᐊᕐᒪᑦ ᑖᓐᓇ ᑕᒻᒪᖅᓯᒪᔪᖅᓯᐅᖅᑎᕐᔪᐊᖅ ᑲᓇᑕᒥ ᐅᓂᒃᑳᕐᒥᑦ ᓴᖅᑭᑦᑎᕋᑖᓚᐅᕐᒪᑦ ᒪᑯᓄᖓ ᖃᖓᑕᓲᖅᑕᖃᑦᑕᖅᑐᓄᑦ ᐱᖁᑎᕐᔪᐊᓄᑦ ᐅᑭᐅᖅᑕᖅᑐᒥ.
ᑖᓐᓇ ᐅᓂᒃᑳᖅ ᐅᖃᖅᓯᒪᓚᐅᕐᒪᑦ ᐃᒪᓐᓇ, ᖃᖓᑦᑕᖅᑎᑕᐅᓯᒪᔪᒃᑯᑦ ᑕᒻᒪᕇᒃᑯᑎᖃᕐᓂᖅ ᐱᐅᓯᕚᓪᓕᖅᑎᓯᒪᖕᒪᑦ ᖃᖓᑕᖃᑦᑕᕐᓂᕐᒥᑦ.
ᑖᒃᑯᐊ ᑕᒻᒪᕇᒃᑯᑏᑦ ᑐᕋᐃᓐᓇᕈᓐᓇᖅᑎᑦᑎᓂᖅᓴᐅᓕᕐᒪᑕ ᐊᒻᒪᓗ ᐊᖁᑎᓂᒃ ᖃᖓᑕᓲᓂᒃ ᑕᐃᒪᐃᑦᑐᓂᒃ ᐊᑐᕈᑎᖃᖅᑐᓂᒃ ᖃᖓᑦᑕᖅᑎᑕᐅᓯᒪᔪᓄᑦ ᒥᑦᑐᓐᓇᕐᒪᑕ ᓯᓚ ᓄᕗᔭᖏᑦ ᐊᑦᑎᖕᓂᖅᓴᐅᑎᓪᓗᒋᑦ.
ᑕᐃᒪᓕ ᑭᖑᓪᓕᖅᐹᒥ ᐅᖃᐅᓯᕆᓪᓗᒍ ᖃᖓᑦᑕᖅᑎᑕᐅᓯᒪᔪᒃᑯᑦ ᑕᒻᒪᕇᒃᑯᑎᖃᕐᓂᖅ ᖃᒪᓂᖅᑐᐊᑉ ᖃᖓᑕᓲᒃᑯᕕᖓᓂ ᐅᑭᐅᒃᑯᑦ ᑲᑎᒪᕐᔪᐊᕐᓂᖃᖅᑎᓪᓗᑕ ᒥᓂᔅᑕ ᐅᖃᓚᐅᕐᒪᑦ ᑕᐃᒪ ᐅᓂᒃᑳᕐᒥᑦ ᐅᕙᓐᓄᑦ ᐱᑕᖃᖅᑎᑦᑎᓂᐊᕐᓂᕋᕐᓗᓂ ᖃᒪᓂᖅᑐᐊᑉ ᖃᖓᑕᓲᒃᑯᕕᖓ ᖃᓄᐃᓂᖓᓄᑦ.
ᒥᓂᔅᑕ ᓴᖅᑭᑦᑎᔪᓐᓇᕐᓂᐊᖅᐹ ᑕᕝᕙᓂ ᐅᐱᕐᖔᒥ ᑲᑎᒪᕐᔪᐊᕐᓂᕆᔭᑦᑎᓐᓂᑦ?
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᒥᓂᔅᑕᕆᔭᐅᔪᖅ ᐱᕙᓪᓕᐊᔪᓕᕆᓂᕐᒧᑦ−ᐃᖏᕐᕋᔪᓕᕆᓂᕐᒧᓪᓗ, ᒥᔅ ᐃᐊᓪ ᑲᓇᔪᖅ.
ᐊᖓᔪᖅᑳᖅ ᒫᓂᑲ ᐃᐊᓪ−ᑲᓇᔪᖅ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑏ.
ᐊᐱᖅᑯᑎᖓ ᑕᑯᒋᐊᕐᓂᐊᖅᐸᕋ.
ᐊᐱᖅᑯᑦ 715 - 4(3): ᒥᑦᑎᒪᑕᓕᖕᒥ ᐅᒥᐊᒃᑯᕕᒃ (ᐃᓄᒃ)
ᐅᓪᓗᒥ ᐊᐱᖅᓲᑎᖃᕈᒪᔪᖓ, ᐃᓛᒃ ᐊᐱᕆᔪᒪᔪᖓ ᐱᕙᓪᓕᐊᔪᓕᕆᔨᒃᑯᑦ ᐃᖏᕐᕋᔪᓕᕆᔨᒃᑯᓪᓗ ᒥᓂᔅᑕᖓᓐᓄᑦ.
ᐅᖃᖅᑏ, ᑕᐃᒪ ᒥᑦᑎᒪᑕᓕᖕᒦᖃᑕᐅᓚᐅᕋᕕᑦ ᖃᖓᑦᑎᐊᖑᔪᖅ ᐊᒻᒪᓗ ᐅᔾᔨᕈᓱᓚᐅᖅᑐᑎᑦ ᒥᑦᑎᒪᑕᓕᖕᒥᐅᑎᒍᑦ ᓂᕆᐅᓪᓚᕆᒃᑲᑦᑕ ᐅᒥᐊᒃᑯᕕᒃᓴᖅ ᐱᓕᕆᐊᖑᕙᓪᓕᐊᓂᐊᕐᓂᖓᓂᑦ ᖃᖓᓗ ᐊᑐᓕᓛᕐᓂᐊᕐᓂᖓᓂᑦ ᓂᕆᐅᒋᑦᑎᐊᕋᑦᑎᒍ.
ᒥᓂᔅᑕᒧᑦ ᐊᐱᕆᔪᒪᔪᖓ ᓯᕗᓪᓕᖅᐹᒥᑦ ᐅᖃᕈᓐᓇᖅᓯᕖᑦ ᖃᖓ ᑭᖑᓪᓕᖅᐹᒥᑦ ᑎᑎᕋᐅᔭᖅᑕᐅᓯᒪᓂᖓ ᑖᓐᓇ ᐅᒥᐊᒃᑯᕕᒃᓴᐅᑉ ᓴᖅᑭᑕᐅᓂᐊᕐᒪᖔᑦ?
ᐱᕙᓪᓕᐊᔪᓕᕆᓂᕐᒧᑦ ᐊᒻᒪᓗ ᐃᖏᕐᕋᔪᓕᕆᓂᕐᒧᑦ ᒥᓂᔅᑕᐅᔪᖅ, ᒥᔅ ᒫᓂᑲ ᐃᐊᓪ−ᑲᓇᔪᖅ.
ᐊᖓᔪᖅᑳᖅ ᒫᓂᑲ ᐃᐊᓪ−ᑲᓇᔪᖅ: ᖁᔭᓐᓇᒦᒃ, ᐅᖃᖅᑎᑦᓯᔩ.
ᐊᒻᒪᓗ ᖁᔭᓐᓇᒦᖅᑐᒍ ᑖᓐᓇ ᑕᒪᑐᒥᖓ ᐊᐱᖅᓲᑎᖃᕐᒪᑦ.
ᑖᓐᓇ ᑲᔪᓯᕙᓪᓕᐊᓂᖓ ᑲᔪᓯᑦᓯᐊᖅᑐᖅ ᓂᕆᐅᒋᔭᐅᒻᒪᑦ.
ᖃᐅᔨᒪᓪᓗᓂ ᑖᓐᓇ ᒪᓕᒐᓕᐅᖅᑎᐅᖃᑎᒐ ᐊᐅᔭᖅ 2018 ᑲᔪᓯᕙᓪᓕᐊᓂᖓ, ᐱᓛᕐᓂᖓ ᐊᐅᓚᑦᑎᔩᑦ ᑎᒥᖏᑦ ᐊᒻᒪᓗ ᐅᖃᕋᑖᕐᒪᑦ ᒪᑐᐃᖓᔪᒥᑦ ᐅᖃᓕᒫᖅᑕᐅᓚᐅᕆᐊᖓ ᒥᑦᑎᒪᑕᓕᒻᒥᑦ ᕕᕝᕗᐊᕆ 2017−ᖑᑎᓪᓗᒍ.
ᑖᒃᑯᐊ ᐸᕐᓇᐅᑕᐅᔪᐃᑦ ᑐᓂᔭᐅᓚᐅᖅᑳᖅᑎᓐᓇᒋᑦ ᑖᒃᑯᓄᖓ ᓄᓇᕗᒻᒥ ᐊᕙᑎᓕᕆᔨᒃᑯᑦ ᐋᔩᖃᑎᖃᕆᐊᖃᖅᑳᓚᐅᕐᒪᑕ.
ᓂᕆᐅᑦᓯᐊᖅᑐᒍᑦ ᑕᒪᓐᓇ ᑲᔪᓯᓂᕆᕙᓪᓕᐊᔭᖓ ᑕᐃᒫᒃ ᐅᖃᐅᑕᐅᓯᒪᒻᒪᑦ ᑲᔪᓯᕙᓪᓕᐊᑦᓯᐊᖅᑐᖅ.
ᐊᐱᖅᑯᑎᒐ ᑭᐅᔭᐅᖅᑰᓐᖏᑦᑑᒐᓗᐊᖅ.
ᑐᑭᓯᓇᓐᖏᓗᐊᕐᓂᕈᒪ ᒪᒥᐊᓇᖅ.
ᐆᒥᖓ ᐊᐱᕆᒃᑲᓐᓂᕋᓱᓚᐅᕐᓚᖓ; ᑕᐃᒪ ᑖᓐᓇ ᑎᑎᕋᐅᔭᖅᑕᐅᓯᒪᓂᖓ ᐱᔭᕇᖅᓯᒪᓕᖅᐸᑦ ᐊᒻᒪᓗ ᕕᕝᕗᐊᕆᖑᑎᓪᓗᒍ ᑕᒪᓐᓇ ᐅᖃᐅᓯᐅᒃᑲᓐᓂᓚᐅᕐᒪᑦ ᑎᑎᕋᐅᔭᖅᑕᐅᓯᒪᓂᖓᓗ ᐱᔭᕇᖅᑕᐅᔪᒃᓴᐅᓕᕐᒪᑦ.
ᐊᐱᖅᑯᑎᒋᓚᐅᕐᓚᒍ ᐅᓇ; ᑖᒃᑯᐊ ᑎᑎᕋᐅᔭᖅᑕᐅᔭᕇᖅᓯᒪᓕᖅᑎᓪᓗᒍ ᑲᔪᓯᒋᐊᕈᑎᒃᓴᖏᑦ ᖃᖓ ᑐᓂᔭᐅᓂᐊᖅᐸᑦ ᐊᕙᑎᓕᕆᔨᒃᑯᓐᓄᑦ?
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᒥᓂᔅᑕᕆᔭᐅᔪᖅ ᐱᕙᓪᓕᐊᔪᓕᕆᓂᕐᒧᑦ−ᐃᖏᕐᕋᔪᓕᕆᓂᕐᒧᓪᓗ, ᒥᔅ ᒫᓂᑲ ᐃᐊᓪ−ᑲᓇᔪᖅ.
ᐊᖓᔪᖅᑳᖅ ᒫᓂᑲ ᐃᐊᓪ−ᑲᓇᔪᖅ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑏ.
ᐄ, ᖁᔭᓐᓇᒦᓪᓗ ᒪᓕᒐᓕᐅᖅᑎ ᐊᐱᕆᖕᒪᑦ.
ᑕᐃᒃᑯᐊ ᓄᓇᖓᓄᑦ ᐊᕙᑎᖓᓄᓪᓗ ᒫᓐᓇ ᖃᐅᔨᓴᕐᓂᖅ ᑲᔪᓯᕙᓪᓕᐊᔪᖅ. ᐄ, ᑖᓐᓇ ᐅᓂᒃᑳᓕᐅᕈᑕᐅᓚᐅᖅᑐᖅ ᐊᐅᒎᓯ 16, 2016−ᖑᑎᓪᓗᒍ, ᑖᓐᓇᓗ ᓯᑎᐱᕆ 2017−ᒧᑦ ᑎᑭᑦᑐᒍ ᐱᓕᕆᐊᖑᓂᖓ.
ᑖᓐᓇ ᐊᕙᑎᓕᕆᔨᒃᑯᑦ ᐊᐃᐳᕈ 2017 ᓄᓐᖑᐊᓄᑦ ᑐᓂᔭᐅᓯᒪᓂᐊᖅᑐᖅ ᐊᕙᑎᓕᕆᔨᒃᑯᓐᓄᑦ.
ᐃᒻᒪᖃ ᖃᐅᒃᐸᑦ ᑲᑎᒪᔾᔪᑎᕕᓃᑦ ᓴᖅᑭᓚᐅᖅᑎᓪᓗᒋᑦ ᐊᐱᖅᑯᑎᒋᑦᑎᐊᒃᑲᓐᓂᕐᓂᐊᖅᐸᕋ.
ᐅᓪᓘᒃ ᑕᐃᒃᑯᐊᒃ ᐊᖏᖃᑎᒌᕋᑖᓐᖏᒻᒪᑎᒃ ᒥᓂᔅᑕ ᑭᐅᔾᔪᑎᖓᓂᑦ.
ᖃᐅᒃᐸᑦ ᓇᓗᓇᓐᖏᑦᑎᐊᓕᖅᐸᑕ ᑕᑯᓚᐅᕐᓗᑎᒍ ᐊᐱᖅᑯᑎᒋᒃᑲᓐᓂᓛᖅᐸᕋ.
ᑭᓯᐊᓂ, ᐅᖃᖅᑏ, ᒥᓂᔅᑕ ᐃᖅᑲᐅᒪᑦᑎᐊᕐᒪᑦ ᐅᕙᓂ ᐅᑭᐊᒃᓵᖅ ᒪᓕᒐᓕᐅᕐᕕᐅᑉ ᐃᓗᐊᓂ ᐊᖏᓚᐅᖅᓯᒪᒐᑦᑕ ᐊᑭᑐᔫᑎᓄᑦ ᑮᓇᐅᔭᓕᕆᔾᔪᑖ 2017-18, ᐊᖏᓚᐅᖅᓯᒪᒐᔅᓯ $2−ᒥᓕᐊᓂᒃ ᑮᓇᐅᔭᖅᑑᑎᖃᖁᓪᓗᑎᒍ ᑖᓐᓇ ᑐᓚᑦᑕᕐᕕᒃ, ᐅᒥᐊᒃᑯᕕᒃᓴᖅ ᒥᑦᑎᒪᑕᓕᖕᒥᑦ.
ᐊᒻᒪᓗ ᖁᔭᓐᓇᒦᒃᑲᓐᓂᖅᐸᒃᑲ ᑲᑎᒪᔨᐅᖃᑎᒃᑲ ᑖᔅᓱᒧᖓ ᐃᑲᔪᖅᓯᒪᖕᒪᑕ ᐊᒻᒪᓗ ᐱᕕᖃᕐᓂᓐᓂᑦ ᖁᔭᓐᓇᒦᕈᒪᒋᓪᓗᒋᑦ ᑲᓇᑕᐅᑉ ᒐᕙᒪᒃᑯᖏᑦ ᑮᓇᐅᔭᖃᖅᑎᑦᑎᖃᑕᐅᖕᒪᑕ ᑖᔅᓱᒧᖓ ᐊᑐᖅᖢᑎᒃ ᑕᐃᑰᓇ ᑲᓇᑕᒥ ᓴᓇᔪᓕᕆᔨᒃᑯᑦ.
ᐆᒥᖓ ᐊᐱᕆᔪᒪᔪᖓ ᒥᓂᔅᑕᒧᑦ: ᖃᐅᔨᒪᓕᖅᐲᑦ, ᐅᖃᐅᑎᔪᓐᓇᓕᖅᐱᑎᒍᓪᓘᓐᓃᑦ ᖃᔅᓯᓂᒃ ᑮᓇᐅᔭᓂᒃ ᐱᔪᒪᓇᓱᖕᓂᐊᕐᒪᖔᔅᓯ ᑖᔅᓱᒧᖓ ᒥᑦᑎᒪᑕᓕᖕᒥ ᐅᒥᐊᒃᑯᕕᒃᓴᒧᑦ ᐊᑐᖅᑕᐅᒐᔭᖅᑐᓂᒃ 2018-19 ᑮᓇᐅᔭᖅᑑᑎᖓᑕ ᐊᕐᕌᒍᐊᓂ?
ᐱᕙᓪᓕᐊᔪᓕᕆᓂᕐᒧᑦ ᐊᒻᒪᓗ ᐃᖏᕐᕋᔪᓕᕆᓂᕐᒧᑦ ᒥᓂᔅᑕᐅᔪᖅ, ᒥᔅ ᒫᓂᑲ ᐃᐊᓪ−ᑲᓇᔪᖅ.
ᐊᖓᔪᖅᑳᖅ ᒫᓂᑲ ᐃᐊᓪ−ᑲᓇᔪᖅ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑎᑦᑎᔩ.
ᐊᒻᒪᓗ ᖁᔭᓐᓇᒦᖅᑐᒍ ᑖᓐᓇ ᑕᒪᑐᒥᖓ ᐊᐱᖅᓱᕐᒪᑦ.
ᐅᖃᕈᓐᓇᑐᐃᓐᓇᖅᑐᖓ  ᑮᓇᐅᔭᓂᒃ ᐸᕐᓇᒃᑕᐅᓯᒪᔪᓂᒃ ᐱᑕᖃᓕᖅᑐᖅ ᑭᓯᐊᓂ ᑕᕝᕗᖓ ᒪᓕᒐᓕᐅᕐᕕᖕᒧᑦ ᐃᓯᖅᑕᐅᔭᕆᐊᖃᕐᓂᐊᕐᒪᑕ ᐊᒻᒪᓗ ᐊᖏᖅᑕᐅᔭᕆᐊᖃᖅᖢᑎᒃ.
ᑕᒪᓐᓇ ᑲᔪᓯᕙᓪᓕᐊᓂᖓ ᑲᔪᓯᑦᓯᐊᖅᐸᓪᓕᐊᔪᖅ ᐊᒻᒪᓗ ᑕᑯᓇᕐᓂᐊᖅᑕᕗᑦ ᑕᕝᕙᓂ ᐃᒡᓘᑉ ᐃᓗᐊᓂ.
ᐊᐱᖅᑯᑦ 716 - 4(3): ᑭᒻᒥᕈᒻᒥ ᖃᖓᑕᓲᖃᕐᕕᒃ (ᔪᐊᓇᓯ)
ᐅᓪᓗᒥ ᐊᐱᖅᑯᑎᑦᓴᖃᕐᒥᔪᖓᑦᑕᐅᖅ ᐱᕙᓪᓕᐊᔪᓕᕆᔨᒃᑯᑦ−ᐃᖏᕐᕋᔪᓕᕆᔨᒃᑯᑦ ᒥᓂᔅᑕᖓᓐᓄᑦ.
ᐅᖃᖅᑏ, ᐅᑭᐊᖅᓯᐅᑎᑦᑎᓐᓂᑦ ᑲᑎᒪᓂᖃᖅᑎᓪᓗᑕ ᒥᓂᔅᑕ ᑐᓴᖅᑎᑦᑎᓚᐅᕐᒪᑦ ᐅᕙᓐᓂᑦ ᐱᓕᕆᕝᕕᒋᔭᖓᒎᖅ ᑲᔪᓯᕙᓪᓕᐊᒐᓱᐊᖅᓯᒪᒻᒪᑦ ᕿᒥᕐᕈᓇᑦᓯᒪᓪᓗᑎᒃ ᑭᒻᒥᕈᑦ ᒥᑦᑕᕐᕕᖓᑕ ᓅᑕᐅᔭᕆᐊᖃᕐᓂᖓᓂᑦ ᐊᒻᒪᓗ ᒥᓂᔅᑕ ᖃᐅᔨᒪᔪᑦᓴᐅᕗᖅ ᑖᓐᓇ ᐅᖃᐅᓯᕆᔭᐅᓚᐅᕐᒥᒻᒪᑦ ᑭᒡᓕᓯᓂᐊᖅᑎᕐᔪᐊᑉ ᑲᓇᑕᒥ ᐅᓂᒃᑳᓕᐊᕆᕋᑖᖅᓯᒪᔭᖓᓂ ᒥᑦᑕᕐᕕᓕᕆᓂᐅᑉ ᒥᑦᓵᓄᑦ ᐅᑭᐅᖅᑕᖅᑐᒥ.
ᐊᒻᒪᑦᑕᐅᖅ ᐅᖃᖅᑏ, ᒐᕙᒪᑐᖃᒃᑯᑦ ᑮᓇᐅᔭᖅᑑᑎᖏᓐᓂ ᐅᖃᖅᓯᒪᔪᖃᕆᕗᖅᑕᐅᖅ ᐊᒻᒪ ᑕᐃᒧᖔᕐᓗᒍ ᑖᓐᓇ, “ᑮᓇᐅᔭᖃᖅᑎᑦᑎᓂᐅᔪᖅ ᓴᖅᑭᑕᐅᕙᓪᓕᐊᒐᓱᐊᖅᓯᒪᓛᕐᒪᑕ ᐋᖅᑭᓱᐃᒍᓐᓇᖁᓪᓗᑎᑦ ᐃᖏᕐᕋᔾᔪᑎᓕᕆᓂᕐᒥ ᐱᔭᐅᔭᕆᐊᓕᓐᓂ ᑲᓇᑕᐅᑉ ᐅᑭᐅᖅᑕᖅᑐᖓᓂ.” ᒥᓂᔅᑕ ᐊᐱᕆᒍᒪᔭᕋ ᐅᖃᕈᓐᓇᕐᒪᖔᖅ ᐱᓕᕆᕝᕕᒋᔭᖓ ᑐᓂᓯᓛᕐᒪᖔᑕ ᑭᒻᒥᕈᑦ ᒥᑦᑕᕐᕕᖓ ᓅᑕᐅᔭᕆᐊᖃᕐᓂᖓ ᓯᕗᓪᓕᐅᔾᔭᐅᖁᓗᒍ ᑕᐃᓐᓇ ᒐᕙᒪᑐᖃᒃᑯᑦ ᑮᓇᐅᔭᖃᖅᑎᑦᑎᓂᕆᓂᐊᖅᑕᖓᑕ ᐸᕐᓇᐅᑎᖏᓐᓂ ᑐᕌᖓᑎᓪᓗᒋᑦ?
ᐊᖓᔪᖅᑳᖅ ᒫᓂᑲ ᐃᐊᓪ-ᑲᓇᔪᖅ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑏ ᐊᒻᒪᓗ ᖁᔭᓐᓇᒦᒃ ᒪᓕᒐᓕᐅᖅᑎ ᐊᐱᕆᖕᒪᑦ.
ᐅᖃᖅᑏ ᖁᔭᓐᓇᒦᕈᒪᖕᒥᔭᕋᑦᑕᐅᖅ ᑕᒻᒪᖅᓯᒪᔪᖅᓯᐅᖅᑎ ᐃᑲᔪᕈᓐᓇᓚᐅᕐᒪᑦ ᒐᕙᒪᑐᖃᒃᑯᓐᓂ ᐱᓕᕆᖃᑎᖃᖅᑎᓪᓗᑕ.
ᐊᒻᒪᓗ ᑭᐅᓗᒍ ᒪᓕᒐᓕᐅᖅᑎᐅᑉ ᐊᐱᖅᑯᑎᖓ, ᑖᒃᑯᐊ ᐱᓕᕆᕝᕕᒃᐳᑦ ᑖᓐᓇ ᓅᑦᑎᑕᐅᓂᖓ ᑭᒻᒥᕈᒻᒥ ᒥᑦᑕᕐᕕᖓ ᐃᓱᒪᒃᓴᖅᓯᐅᕈᑕᐅᑦᑎᐊᕐᓂᐊᖅᐳᑦ ᓄᓇᕗᑦ ᒐᕙᒪᒃᑯᖏᑕ ᐱᖁᑎᕐᔪᐊ ᐊᑭᑐᔪᖅᑐᕈᑎᖏᓐᓄᑦ ᐸᕐᓇᐅᑎᖏᓐᓄᑦ.
ᐃᓛᓐᓂᒃᑯᑦ ᒐᕙᒪᑐᖃᒃᑯᑦ ᑮᓇᐅᔭᖁᑎᖏᓐᓂᒃ ᐱᓕᕆᓕᕌᖓᑦᑕ ᑐᓂᓯᔪᓐᓇᖅᓯᓚᐅᓐᖏᓐᓂᑦᑎᓐᓂ ᑐᒃᓯᕋᐅᑎᓂᒃ ᑮᓇᐅᔭᓄᑦ ᑕᕝᕙᓂ ᓇᖕᒥᓂᖅ ᒐᕙᒪᑦᑕ ᐱᖁᑎᕐᔪᐊᓄᑦ ᐸᕐᓇᐅᑎᓄᑦ ᑕᐃᒫᒃ ᐅᖃᓚᐅᖅᑐᒍᑦ ᑖᓐᓇ ᕿᒥᕐᕈᐊᕐᓂᐊᖅᐸᒃᑲ ᒫᓐᓇᐅᔪᖅ ᑮᓇᐅᔭᐃᑦ ᓴᓂᕐᕙᒃᓯᒪᔭᕗᑦ ᐋᖅᑭᒃᓯᔾᔪᑎᒋᓇᓱᒃ, ᖃᓄᖅ ᑲᔪᓯᓂᐊᕐᒪᖔᑕ ᑐᒃᓯᕋᐅᑏᑦ.
ᒪᓕᒐᓕᐅᖅᑎ ᐅᖃᐅᑎᒋᐊᒃᑲᓐᓂᕐᓗᒍ ᖃᐅᔨᒪᔨᓂᒃ ᐃᖅᑲᓇᐃᔭᖅᑎᒌᓕᖅᑐᒍᑦ ᑐᒡᓕᐊᓂ ᐱᓕᕆᐊᖑᓂᖓᓄᑦ ᑭᒻᒥᕈᒻᒥ ᒥᑦᑕᕐᕕᖓᑕ ᓄᒃᑎᖅᑕᐅᓂᒃᓴᖓ ᑎᑎᕋᐅᔭᖅᓯᒪᓂᖓᓄᑦ ᑮᓇᐅᔭᓂᓪᓗ ᒥᒃᓴᐅᓴᒃᑕᐅᓗᑎᑦ ᔫᓐ 27-ᒥ ᐱᒋᐊᕐᓂᐊᖅᑐᓂ ᑖᓐᓇ.
ᔪᐊᓇᓯ: ᖁᔭᓐᓇᒦᒃ, ᐅᖃᖅᑏ ᐊᒻᒪᓗ ᖁᔭᓐᓇᒦᑦᑕᐅᖅ ᒥᓂᔅᑕ ᑭᐅᒋᐊᑦᓯᐊᕐᒪᑦ.
ᒫᓐᓇᑦᑕᐅᖅ ᐱᕕᖃᖅᑎᑕᐅᔪᒪᒋᕗᖓ ᖁᔭᓐᓇᒦᕈᒪᓪᓗᒍ ᒥᓂᔅᑕ ᐅᓂᒃᑳᓂᑦᑕᐅᖅ ᖃᐃᑦᓯᓚᐅᕐᒥᒻᒪᑦ ᑕᐃᒃᑯᐊ ᖃᐅᔨᓴᕈᑎᒋᔭᐅᕙᓪᓕᐊᓯᒪᔪᐃᑦ ᑭᒻᒥᕈᑦ ᒥᑦᑕᕐᕕᖓᑕ ᓅᑕᐅᒍᑎᑦᓴᖏᓐᓄᑦ ᐊᒻᒪᓗ ᖁᔭᓐᓇᒦᑦᑕᐅᖅ ᑐᓴᖅᑎᑦᑎᒋᐊᕋᕕᑦ ᑖᓐᓇ Phase II ᑲᔪᓯᓂᖃᕐᓂᐊᕐᒪᑦ ᐊᐅᔭᐅᓂᐊᖅᑐᒥ ᐊᕐᕌᒍᑦᑎᓐᓂ.
ᑕᐃᒪ ᑖᓐᓇ ᖃᐅᔨᓴᕐᓂᖅ ᑲᔪᓯᓂᐊᖅᑎᓪᓗᒍ ᐊᐅᔭᕐᒥ ᖃᖓᑭᐊᖅ ᐅᑭᐅᑦᓵᖅᓯᐅᑎᑦᑎᓐᓂ ᑲᑎᒪᓕᕈᑦᑕ ᑕᐃᒃᑯᐊ ᖃᐅᔨᓴᕈᑏᑦ ᓴᖅᑮᒍᒫᕐᓂᐊᖅᑭᒌᑦ ᐅᕗᖓ ᒪᓕᒐᓕᐅᕐᕕᑦᑎᓐᓄᑦ?
ᐊᖓᔪᖅᑳᖅ ᒫᓂᑲ ᐃᐊᓪ-ᑲᓇᔪᖅ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑏ ᐊᒻᒪᓗ ᖁᔭᓐᓇᒦᕈᒪᓪᓗᒍ ᑖᓐᓇ ᐊᐱᖅᑯᑎᒋᖕᒪᒍ.
ᑕᒪᓐᓇᖃᐃ ᐄ, ᑕᒪᓐᓇ ᐊᑯᓚᐃᑦᑐᒃᑯᑦ ᐱᓕᕆᐊᕆᖃᑦᑕᓐᖏᑕᕋᓗᐊᕗᑦ ᑭᓯᐊᓂ ᐃᖅᑲᓇᐃᔭᖅᑎᓄᑦ ᑖᒃᑯᐊ ᖃᐅᔨᓴᖅᑕᐅᑎᑦᑐᓇᖅᑕᒃᑲ.
ᐊᒻᒪᓗ ᓇᓗᓇᐃᖅᓯᒃᑲᓐᓂᕈᒪᒋᓪᓗᖓ ᑕᐃᒃᑯᐊ ᑎᑎᕋᐅᔭᒐᖏᑦ ᐃᓗᓕᑯᓘᔭᖏᓪᓗ ᐅᓂᒃᑳᑦ ᐊᑐᓕᕈᑦᑎᒍᑦ ᓇᓗᓇᐃᒃᑯᑕᖅ ᓰ-ᒥᑎᓪᓗᒍ ᓇᓕᖅᑯᑕᖅᑕᐅᓯᒪᔪᒃᑯᑦ ᖃᔅᓯᑐᕋᔭᕐᒪᖔᑦ ᓇᓗᓇᐃᔭᐃᓂᐊᖅᑐᒍᑦ ᐊᒻᒪᓗ ᓈᓴᐅᑎᖏᓐᓂᒃ ᐋᖅᑭᒃᓱᐃᓂᐊᖅᑐᒍᑦ ᐃᓱᒪᒃᓴᖅᓯᐅᕈᑎᒋᔭᐅᔪᓐᓇᕐᓂᐊᕐᒪᑕ 2019-2020 ᑮᓇᐅᔭᓕᕆᓐᓇᐅᑉ ᐊᕐᕌᒍᐊᓂ ᐊᑐᖅᑐᒃᓴᖏᓐᓂ.
ᑭᖑᓪᓕᖅᐹᖅ ᐃᓚᒋᐊᕈᑦ, ᒥᔅᑐ ᑕᐃᕕᑦ ᔪᐊᓇᓯ.
ᒥᓂᔅᑕᖃᐃ ᐅᖃᕈᓐᓇᖅᑳ ᒫᓐᓇᐅᔪᖅ ᓇᓚᐅᑦᑖᖅᓯᒪᔪᓂ ᐅᖃᕈᓐᓇᕐᒪᖔᖅ ᖃᑦᓯᕌᕋᔭᕐᒪᖔᖅ ᑭᒻᒥᕈᑦ ᒥᑦᑕᕐᕕᖓᑕ ᓅᑕᐅᒍᑎᑦᓴᖓᓄᑦ?
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᐱᕙᓪᓕᐊᔪᓕᕆᔨᒃᑯᑦ ᐃᖏᕐᕋᔪᓕᕆᔨᒃᑯᓪᓗ ᒥᓂᔅᑕᖓᑦ, ᒥᔅ ᐃᐊᓪ-ᑲᓇᔪᖅ.
ᐊᖓᔪᖅᑳᖅ ᒫᓂᑲ ᐃᐊᓪ-ᑲᓇᔪᖅ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑏ, ᐊᒻᒪᓗ ᖁᔭᓐᓇᒦᕈᒪᓪᓗᒍ ᑖᓐᓇ ᐊᐱᖅᑯᑎᒋᒻᒪᒍ.
ᒫᓐᓇ ᑕᒪᒃᑯᓄᖓ ᑐᕌᖓᔪᓄᑦ ᐱᓯᒪᓐᖏᑦᑐᖓ, ᓵᓐᓃᑦᑐᖃᖏᒻᒪᑦ.
ᐊᐱᖅᑯᑦ 717 - 4(3): ᑮᓇᐅᔭᓂᑦ ᓄᑦᑎᕆᓂᕐᒧᑦ ᐋᖅᑭᑦᑕᐅᕙᑦᑐᑦ (ᓴᒻᒧᖅᑐᖅ, ᐋ)
ᐅᖃᖅᑏ, ᑖᓐᓇ ᐊᐱᖅᑯᑎᒋᔪᒪᔭᕋ ᐱᕙᓪᓕᐊᔪᓕᕆᔨᒃᑯᑦ ᐃᖏᕐᕋᔾᔪᑎᓕᕆᔨᒃᑯᓪᓗ ᒥᓂᔅᑕᖓᓐᓄᑦ.
ᐅᖃᖅᑏ, ᒫᔅᓯᐅᓚᐅᖅᓯᒪᔪᒥᒃ ᒥᓂᔅᑕᒥᒃ ᓇᓗᓇᐃᖅᓯᕕᐅᓚᐅᖅᓯᒪᔪᖓ ᑮᓇᐅᔭᒡᒎᖅ ᓄᒃᑎᖅᑕᐅᓯᒪᓕᕐᒪᑕ ᑭᕙᓪᓕᕐᒥᑦ ᐳᓚᕋᕝᕕᓕᐊᕆᔭᐅᔪᓂᒃ ᐊᒻᒪᓗᒎᖅ ᓅᑕᐅᖔᖅᖢᑎᒃ ᒍᕋᐃᔅ ᐸᐃ ᐊᖅᑯᑖᓄᑦ ᑐᓚᒃᑕᕐᕕᒃᓴᒧᓪᓗ.
ᒥᓂᔅᑕᖃᐃ ᓇᓗᓇᐃᖅᓯᔪᓐᓇᖅᐸ ᓱᖕᒪᑦ ᑖᒃᑯᐊ ᒍᕋᐃᔅ ᐸᐃ-ᒥᑦ ᐱᓕᕆᐊᕆᔭᐅᔪᑦ ᓯᕗᓪᓕᐅᔾᔭᐅᓯᒪᓐᓂᕐᒪᖔᖏᑦ ᐊᒻᒪᓗ ᖄᒃᑲᓐᓂᐊᒍᑦ ᓱᖕᒪᑦ ᑮᓇᐅᔭᖅᑖᖅᑎᑕᐅᒃᑲᓐᓂᕐᓂᐊᕐᒪᑕ? ᐊᒻᒪᓗ ᐊᓯᖏᑦ ᐊᑭᑐᔪᖅᑐᕈᑎᓂᒃ ᐊᑐᕐᓂᐊᖅᑐᖅ ᖃᓄᖅ ᖃᓄᐃᓕᖓᓂᐊᕐᒪᖔᑦ ᐊᒥᐊᒃᑯᖃᕐᓂᐊᕋᓱᒋᔭᐅᑎᓪᓗᒍ?
ᐃᖏᕐᕋᔪᓕᕆᓂᕐᒧᑦ ᒥᓂᔅᑕᐅᔪᖅ, ᒥᔅ ᒫᓂᑲ ᐃᐊᓪ−ᑲᓇᔪᖅ.
ᐊᖓᔪᖅᑳᖅ ᒫᓂᑲ ᐃᐊᓪ−ᑲᓇᔪᖅ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑏ.
ᖁᕕᐊᓱᒃᑐᖓ ᑕᒪᓐᓇ ᐊᒥᐊᒃᑯᖃᕐᓂᐊᕐᒪᑦ ᐊᒻᒪᓗ ᐊᒥᐊᒃᑯᖃᕐᓂᐊᖅᑎᓪᓗᒍ ᒥᑭᔫᒐᓗᐊᖅᑎᓪᓗᒍ ᐊᒥᐊᒃᑯᐃᑦ ᑕᐃᒃᑯᐊ ᑮᓇᐅᔭᑦ, ᐊᖏᖅᓯᓚᐅᖅᑐᒍᑦ ᑮᓇᐅᔭᓂᒃ ᐊᓯᐊᓄᑦ ᓅᑦᑎᕆᔪᒪᓪᓗᑕ.
ᐄ, ᖁᕕᐊᓱᒃᑐᖓ ᑖᓐᓇ ᒥᓂᔅᑕᕆᔭᐅᔪᖅ ᖁᕕᐊᓱᖕᒪᑦ  ᐃᒪᖄᓗ ᑕᐃᒃᑯᐊ ᑮᓇᐅᔭᑦ ᐊᐱᖅᑯᑎᒋᓂᐊᖅᑕᕐᓄᑦ ᓄᒃᑎᖅᑕᐅᔪᓐᓇᕐᓂᐊᖅᑐᒃᓴᐅᕗᑦ.
ᒪᓕᒐᓕᐅᖅᑎᐅᖃᑎᒃᑲ ᖃᐅᔨᒪᑦᑎᐊᖅᑐᑦ ᐊᒃᓱᕉᑎᖃᖅᓯᒪᒐᒪ ᐃᓐᓇᒃᑯᕕᖕᒥᑦ ᓴᓇᖁᔨᓪᓗᖓ ᑲᖏᖅᖠᓂᕐᒧᑦ. ᐃᒻᒪᖄ ᐊᑐᖅᑐᐊᕐᓗᑎᒃ ᐃᒡᓗᕐᔪᐊᕐᒥᑦ. ᓲᕐᓗ ᓇᓅᑉ ᓯᓂᒃᑕᕐᕕᖓᓂᒃ ᐅᕝᕙᓘᓐᓃᑦ ᓄᑖᓐᖑᖅᑎᑦᑎᓗᑎᒃ ᐊᓯᐊᓂᒃ.
ᒥᓂᔅᑕ ᓇᓗᓇᐃᖅᓯᔪᓐᓇᖅᐹ ᑕᐃᒃᑯᐊ ᐊᒥᐊᒃᑯᑦ ᓄᒃᑎᖅᑕᐅᔪᓐᓇᕐᒪᖔᖏᑦ ᑭᕙᓪᓕᕐᒥᑦ ᐳᓚᕋᑦᑐᓕᕆᕕᖕᒧᑦ, ᓴᓇᔭᐅᔪᓐᓇᕐᓂᐊᕐᒪᑦ ᐃᓐᓇᒃᑯᕕᒃ ᑕᐃᑲᓂ ᑲᖏᖅᖠᓂᕐᒥᑦ.
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᐱᕙᓪᓕᐊᔪᓕᕆᓂᕐᒧᑦ ᐃᖏᕐᕋᔾᔪᑎᓕᕆᓂᕐᒧᓪᓗ ᒥᓂᔅᑕᕆᔭᐅᔪᖅ, ᒥᔅ ᐃᐊᓪ−ᑲᓇᔪᖅ.
ᐊᖓᔪᖅᑳᖅ ᒫᓂᑲ ᐃᐊᓪ−ᑲᓇᔪᖅ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑏ.
ᐊᒻᒪᓗ ᖁᔭᓐᓇᒦᖅᖢᒍ ᑖᓐᓇ ᒪᓕᒐᓕᐅᖅᑎ.
ᑕᐃᒃᑯᐊ ᑮᓇᐅᔭᑦ ᑐᒃᓯᕌᕆᓚᐅᖅᑕᕗᑦ ᑲᓇᑕᐅᑉ ᒐᕙᒪᒃᑯᖏᓐᓂᑦ, ᐋᖅᑭᒃᓱᖅᑕᐅᓯᒪᓂᒃᑯᖏᒃᑯᐊ ᐱᖃᑦᑕᕋᑦᑎᒍᑦ ᐊᒻᒪᓗ ᐸᐃᑉᐹᓂᒃ ᐊᑐᕆᐊᓕᖕᓂᒃ ᐊᑐᐃᓐᓇᖃᑦᑕᕆᐊᖅᖢᑕ ᐊᒥᐊᒃᑯᖃᕐᓂᐊᖅᐸᑦ ᑕᐃᒃᑯᓄᖓ ᑐᕌᖓᔪᓂᒃ ᐊᔾᔨᐸᓗᖏᓐᓅᖅᓴᒫᓐᖑᖅᑎᑕᐅᔭᕆᐊᓖᑦ.
ᐊᐃᑦᑖᕈᓱᒃᑐᖓ ᑖᒃᑯᐊ ᒐᕙᒪᒃᑯᑦ ᐊᑭᑐᔪᖅᑐᕈᑎᒃᓴᑦ ᐸᕐᓇᐅᑎᖏᓐᓂᑦ ᐋᖅᑭᒋᐊᖅᓯᔾᔮᖏᒻᒪᑕ ᑭᕙᓪᓕᕐᒥᐅᑉ ᓇᓗᓇᐃᖅᓯᓯᒪᒐᓗᐊᖅᑎᓪᓗᒍᑦ ᑭᓐᖒᒪᔭᒥᓂᒃ ᐊᒻᒪᓗ ᕿᑎᕐᒥᐅᓂᒃ ᐊᒻᒪᓗ ᕿᑭᖅᑖᓗᖕᒥᓗ.
ᑖᓐᓇ ᒥᓂᔅᑕᕆᔭᐅᔪᖅ ᐃᖅᑲᓇᐃᔭᖃᑎᕋᕈᓐᓇᖅᐹ ᒥᓂᔅᑕᐅᖃᑎᒥᖕᓂᒃ ᑕᐃᒃᑯᐊ ᐊᒥᐊᒃᑯᑦ ᐱᓕᕆᕝᕕᖓᓐᓂᒃ ᐊᑭᑐᔪᖅᑐᕈᑎᒃᓴᓄᑦ ᐊᑐᖅᑐᒃᓴᒫᑦ ᐃᓕᔭᐅᖔᕈᓐᓇᕐᓂᐊᕐᒪᑕ ᓲᕐᓗ ᑲᖏᖅᖠᓂᕐᒥᑦ ᐃᓐᓇᒃᑯᕕᖕᒧᑦ?
ᐱᕙᓪᓕᐊᔪᓕᕆᓂᕐᒧᑦ ᐊᒻᒪᓗ ᐃᖏᕐᕋᔪᓕᕆᓂᕐᒧᑦ ᒥᓂᔅᑕᐅᔪᖅ, ᒥᔅ ᒫᓂᑲ ᐃᐊᓪ−ᑲᓇᔪᖅ.
ᐊᖓᔪᖅᑳᖅ ᒫᓂᑲ ᐃᐊᓪ−ᑲᓇᔪᖅ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑏ.
ᐊᒻᒪᓗ ᖁᔭᓐᓇᒦᖅᖢᒍ ᑖᓐᓇ ᒪᓕᒐᓕᐅᖅᑎ ᑖᔅᓱᒥᖓ ᐊᔪᐃᓐᓈᖃᕐᒪᑦ.
ᐅᖃᖅᑏ, ᑕᐃᒃᑯᐊ ᑮᓇᐅᔭᑦ ᐅᖃᐅᓯᕆᔭᕗᑦ ᐊᒥᐊᒃᑯᑭᑦᑐᑯᓘᓚᐅᕐᒪᑦ ᐱᖁᑎᕐᔪᐊᓕᕆᓂᕐᒧᑦ ᐊᑐᓐᖏᓗᐊᕐᓚᐅᖅᑐᑦ.
ᖃᓄᐃᓕᐅᕈᑎᒋᓯᒪᓕᕇᖅᑕᕗᑦ ᒫᓐᓇ ᑖᓐᓇ ᐊᐱᖅᑯᑎᒋᔭᖓ ᑭᐅᔪᓐᓇᖏᑦᑕᕋ. ᐃᒻᒪᖄ ᓯᕗᓂᒃᓴᑦᑎᖕᓂᑦ ᐊᒥᐊᒃᑯᖃᒃᑲᓐᓂᖅᐸᑦ ᑕᒪᓐᓇ ᐅᑎᕐᕕᒋᔪᓐᓇᖅᑕᕗᑦ.
ᐊᐱᖅᑯᑦ 718 - 4(3): ᕿᑭᖅᑕᕐᔪᐊᒥ ᐅᒥᐊᒃᑯᕕᔅᓴᖅ (ᕿᔪᒃᑖᖅ)
ᕿᔪᒃᑖᖅ: ᖁᔭᓐᓇᒦᒃ, ᐅᖃᖅᑎᑦᑎᔩ. ᖁᔭᓐᓇᒦᒃ ᐅᖃᖅᑏ.
ᐊᐱᖅᑯᑎᒃᑲ ᑐᕌᖅᑎᓐᓂᐊᖅᑕᒃᑲ ᐱᕙᓪᓕᐊᔪᓕᕆᓂᕐᒧᑦ ᐃᖏᕐᕋᔾᔪᑎᓕᕆᓂᕐᒧᓪᓗ ᒥᓂᔅᑕᕆᔭᐅᔪᒧᑦ.
ᓯᕗᓪᓕᖅᐹᒥᒃ ᖁᔭᓐᓇᒦᕈᒪᔭᕋ ᒥᓂᔅᑕ ᕿᑭᖅᑕᕐᔪᐊᕐᒧᑦ ᐳᓛᕆᐊᓵᓚᐅᕐᒪᑦ.
ᕿᑭᖅᑕᕐᔪᐊᓕᐊᕋᒥ ᑲᑎᒪᖃᑎᖃᕈᓐᓇᖅᓯᓚᐅᖅᑐᖅ ᓄᓇᓕᖕᓂ ᓯᕗᒃᑲᖅᑕᖅᑎᐅᔪᓂᒃ ᐊᒻᒪ ᑕᑯᔪᓐᓇᖅᓯᓚᐅᖅᑐᓂ ᓄᑖᒥᒃ ᐄᒐᕐᕕᒃᑖᕆᐊᖃᕐᓂᖏᓐᓂᒃ.
ᒥᓂᔅᑕᕆᔭᐅᔪᖅ ᐃᖅᑲᐅᒪᔪᒃᓴᐅᕗᖅ ᑕᒪᓐᓇ ᐊᑕᐅᓯᐊᕐᓇᒍ ᐅᖃᐅᓯᕆᖃᑦᑕᖅᓯᒪᓕᖅᑕᕋ ᒪᓕᒐᓕᐅᕐᕕᖕᒥ.
ᒥᓂᔅᑕ ᓇᓗᓇᐃᖅᓯᔪᓐᓇᖅᐹ ᐱᓕᕆᕕᐊ ᕼᐋᒻᓚᒃᑯᓐᓂᒃ ᐃᖅᑲᓇᐃᔭᖃᑎᖃᕐᒪᖔᖓ ᓄᑖᖅ ᐄᒐᕐᕕᒃ ᐱᔾᔪᑎᒋᓪᓗᒍ?
ᐊᖓᔪᖅᑳᖅ ᒫᓂᑲ ᐃᐊᓪ-ᑲᓇᔪᖅ: ᖁᔭᓐᓇᒦᒃ, ᐅᖃᖅᑎᑦᓯᔩ ᐊᒻᒪ ᖁᔭᓐᓇᒦᖅᓱᒍᓗ ᓇᖏᖅᓯᑎᑦᑏᓐᓇᕐᖓᑦ ᐅᕙᓐᓂᒃ.
(ᑐᓵᔨᑎᒍᑦ) ᑕᐃᒪ ᐱᓇᓱᐊᕈᓯᒋᓚᐅᖅᑕᑎᓐᓂ ᕿᑭᖅᑕᕐᔪᐊᒧᐊᓚᐅᕋᒪ ᓯᕗᓪᓕᐹᒥᓪᓗ ᑕᑯᓪᓗᒋᑦ ᓄᓇᓕᐅᔫᑉ ᐸᕐᓇᐅᑎᖏᖅ ᐱᓕᕆᐊᑉ ᓴᓇᓯᒪᓂᐊᕐᓂᖏᓐᓄᑦ ᐃᖃᓗᓕᐊᖅᑎᓄᑦ, ᕈᓚᕋᑦᑐᓕᕆᓂᕐᒧᑦ ᐊᓯᖏᓐᓄᓪᓗ ᐃᑲᔫᑎᔅᓴᓄᑦ.
ᐅᖃᖅᑏ, ᐅᖃᑦᑎᐊᕈᓐᓇᖅᑐᖓ ᐃᖅᑲᓇᐃᔭᖅᑎᒃᑲ ᐅᖃᖃᑎᖃᖁᓯᒪᓕᖅᑕᒃᑲ ᐊᓯᖏᓐᓄᑦ ᐱᓕᕆᕕᓐᓄᑦ ᖃᓄᐃᓕᐅᕆᐊᖃᕐᓂᐊᕐᖏᓐᓂᒃ ᓂᕆᐅᒋᓪᓗᒋᓪᓗ.
(ᑐᓵᔨᑎᒎᕈᓐᓃᖅᑐᖅ) ᐃᖃᖅᑎᑦᓯᔨ, ᐅᖃᖅᑲᐅᒐᒪ, ᐃᖅᑲᓇᐃᔭᖅᑎᒃᑲ ᑎᓕᓯᒪᓕᖅᑕᒃᑲ ᐃᖅᑲᓇᐃᔭᖃᑎᖃᑦᑎᖃᖁᓪᓗᒋᑦ ᕼᐋᒻᓚᒃᑯᖏᓐᓂᒃ ᐅᒥᐊᒃᑯᕕᑦᓴᐅᑉ ᓴᓇᔭᑦᓴᐅᓂᖓᓄᑦ.
ᓯᕗᓪᓕᖅᐹᒥ ᐃᓚᒋᐊᕈᑦ, ᒥᔅᑐ ᕿᔪᒃᑖᖅ.
ᒥᓂᔅᑕ ᒫᓐᓇᕈᓘᓚᐅᖅᑐᖅ ᕿᑭᖅᑕᕐᔪᐊᕐᒦᓵᓚᐅᕋᒥ ᖃᐅᔨᔪᔅᓴᐅᓚᐅᖅᐳᖅ ᓄᑖᕐᒥᒃ ᐄᒐᕐᕕᒃᑖᕆᐊᖃᕐᓂᖏᓐᓂᒃ ᐊᒻᒪ ᐃᖃᓗᒐᓱᖃᑦᑕᕐᓂᖏᓐᓄᑦ ᐃᑲᔫᑕᐅᓪᓚᕆᓐᓂᐊᕐᓂᖓᓂᒃ.
ᒫᓐᓇᕈᓘᓚᐅᖅᑐᖅ ᑲᓇᑕᐅᑉ ᒐᕙᒪᒃᑯᖏᑦᑕ ᑮᓇᐅᔭᑦ ᐊᑐᕈᒫᕐᓂᐊᖅᑐᖁᑎᖏᑦ ᐅᖃᐅᓯᐅᑎᓪᓗᒋᑦ ᐃᒪᐃᓕᖓᔪᖅᑕᖃᓚᐅᖅᑐᖅ,  “ᐅᑭᐅᖅᑕᖅᑐᒥᐅᑦ ᓄᓇᓕᖁᑎᖏᑦ ᐃᑲᔪᕐᓗᑎᒃᑯᑦ ᑕᐅᖅᓰᖃᑎᖃᕈᓐᓇᖅᓯᓂᐊᕐᒪᑕ ᐊᒻᒪ ᑮᓇᐅᔭᓕᐅᕋᓱᐊᕐᓂᒃᑯᑦ ᐱᕕᖃᒃᑲᓐᓂᖁᓪᓗᒋᑦ, ᑮᓇᐅᔭᓕᖅᓯᓂᐊᕐᒥᔪᒍᑦ ᑲᓇᑕᐅᑉ ᐅᑭᐅᖅᑕᖅᑐᖓᓂ ᐃᖏᕐᕋᔾᔪᑎᓕᕆᓂᒃᑯᑦ ᑭᓐᖒᒪᔭᕐᔪᐊᖏᑦ ᐋᖅᑭᔾᔫᒥᖁᓪᓗᒋᑦ. .
ᐱᕙᓪᓕᐊᔪᓕᕆᓂᕐᒧᑦ ᐊᒻᒪ ᐃᖏᕐᕋᔪᓕᕆᓂᕐᒧᑦ ᒥᓂᔅᑑᔪᖅ, ᒥᔅ ᒫᓂᑲ ᐃᐊᓪ-ᑲᓇᔪᖅ.
ᐊᖓᔪᖅᑳᖅ ᒫᓂᑲ ᐃᐊᓪ-ᑲᓇᔪᖅ: ᖁᔭᓐᓇᒦᒃ, ᐅᖃᖅᑎᑦᓯᔩ ᐊᒻᒪ ᖁᔭᓐᓇᒦᖅᓱᒍᑦᑕᐅᖅ ᑕᓐᓇ ᒪᓕᒐᓕᐅᖅᑎ.
ᑖᒃᑯᐊᖏᓛᒃ ᐱᓕᕆᐊᖑᔭᕆᐊᓖᑦ ᕿᑭᖅᑕᕐᔪᐊᑉ ᐱᓕᕆᐊᕆᔪᒪᔭᖏᑦ ᐊᒻᒪᓗᑦᑕᐅᖅ ᓇᓗᓇᐃᖅᑕᐅᕋᑖᓚᐅᖅᑐᐃᑦ ᑖᒃᑯᐊ ᑲᓇᑕᐅᑉ ᒐᕙᒪᒃᑯᖏᓐᓂᒃ ᑮᓇᐅᔭᖅᑐᕈᑎᑦᓴᐅᓂᐊᖅᑐᐃᑦ ᐃᓗᓕᓪᓚᑦᑕᖁᓗᖏᑦ ᓱᓕ ᕿᒥᕐᕈᓇᒋᐊᖃᕋᑦᑎᒍ ᑲᓇᑕᐅᑉ ᒐᕙᒪᒃᑯᖏᑕ ᐱᓕᕆᕝᕕᒋᔭᖏᑦ ᓱᓕ ᕿᒥᕐᕈᓇᖕᒪᑕ ᖃᓄᓪᓚᑦᑖᖅ ᖃᓄᖅ ᑐᑦᓯᕋᕐᕕᐅᔪᓐᓇᕐᓂᐊᕐᒪᖔᑕ.
ᑕᐃᒪᐃᒃᑲᓗᐊᖅᑎᓪᓗᒍ, ᒫᓐᓇ ᐱᓕᕆᖃᑎᒋᕙᓪᓕᐊᓂᐊᓕᖅᑕᕗᑦ ᑖᒃᑯᓂᖓ ᐱᓇᓱᐊᕈᒪᔭᖏᓐᓂᒃ ᖃᐅᔨᒪᓂᐊᖅᑯᕐᓗ ᐱᕙᓪᓕᐊᔪᓕᕆᔨᒃᑯᑦ ᑖᑦᓱᒥᖓ ᓯᕗᒃᑲᖅᑕᖅᑎᐅᓐᖏᑐᐃᓐᓇᕆᐊᖃᕐᒪᑕ.
ᐊᕙᑎᓕᕆᔨᒃᑯᓪᓘᓐᓃᑦ ᐊᓯᖏᑦ ᐃᖏᕐᕋᔪᓕᕆᔨᒃᑰᖏᑐᐃᓐᓇᕆᐊᖃᕐᓂᖏᓐᓂᒃ. ᐃᖃᓗᓕᕆᓂᕐᒧᑦ ᑖᓐᓇ ᑐᕌᕐᓂᖅᓴᐅᔭᕆᐊᖃᕐᓂᖏᓐᓄᑦ . ᑕᐃᒪᐃᓕᖓᑐᐃᓐᓇᖅᑐᖓ.
ᑭᖑᓪᓕᖅᐹᒥ ᐃᓚᒋᐊᕈᑦ, ᒥᔅᑐ ᕿᔪᒃᑕᖅ.
ᖁᔭᓐᓇᒦᓪᓗ ᑖᓐᓇ ᐊᐱᖅᑯᑎᒋᓂᐊᖅᑲᐅᔭᒪ ᐃᓚᖓ ᑭᐅᔭᕇᖅᑕᕋᓗᐊᖓ ᑭᓯᐊᓂ ᐊᐱᕆᒃᑲᓐᓂᕈᒪᓪᓗᖓ.
ᒥᓂᔅᑕᖃᐃ ᓇᓗᓇᐃᖅᓯᔪᓐᓇᖅᐳᖅ ᐱᓕᕆᕕᐊ ᖃᓄᐃᓕᐅᓪᓚᑦᑖᖃᑎᖃᕐᓂᐊᕐᒪᖔᖅ ᑖᒃᑯᓇᖓᑦ  ᕿᑭᖅᑕᕐᔪᐊᒥ ᐄᒐᕐᕕᒃ ᐱᔾᔪᑎᒋᓗᒍ?
ᐊᖓᔪᖅᑳᖅ ᒫᓂᑲ ᐃᐊᓪ-ᑲᓇᔪᖅ: ᖁᔭᓐᓇᒦᒃ, ᐅᖃᖅᑎᑦᓯᔩ ᐊᒻᒪ ᖁᔭᓐᓇᒦᖅᓱᒍ ᑖᓐᓇ ᐊᐱᖅᓲᑎᖃᕐᒪᑦ ᑕᒪᑐᒥᖓ.
ᑕᐃᒪ ᐱᓇᓱᐊᕈᓯᒋᓚᐅᖅᑕᑎᓐᓂ ᑕᒫᓂ ᓄᓐᖑᐸᓗᐊᓂ ᑕᑉᐹᓃᕋᑖᑦᑎᐊᓚᐅᕋᑦᑕ ᑕᑯᑦᑎᐊᖅᑐᒋᓪᓗ ᑐᒃᓯᕌᕆᔪᒪᔭᖓᑦ ᐸᕐᓇᐅᑎᖏᓪᓗ.
ᐅᖃᐅᑎᒍᓐᓇᖅᑕᕋ ᓯᕗᓪᓕᖅᐹᒥ ᓄᓇᓐᖑᐊᖅ, ᐃᓛᒃ, ᐊᔾᔨᓐᖑᐊᒥ ᐊᖏᔪᐸᓗᕈᓗᒻᒥᑦ ᐊᔾᔭᖅᓯᓚᐅᕋᒪ ᑕᐃᓐᓇ ᕿᒥᕐᕈᐊᖅᑕᐅᒍᓐᓇᕐᓂᐊᕐᒪᑦ ᒪᓕᒐᓕᐅᖅᑎᐅᖃᑎᑦᑎᓐᓄᑦ ᐃᓚᖏᓐᓂ ᐊᔾᔨᖁᑎᖏᓐᓂᒃ ᐅᕙᖓ ᐊᑭᓐᓇᖓᓃᑦᑐᒥᒃ ᐊᓪᓚᕝᕕᓐᓂ ᐲᔭᐃᓗᖓ ᑕᐃᓐᓇ ᐱᒍᒪᔭᓯ ᑕᐃᑯᖓ ᐊᑭᓐᓇᕐᒧ ᐋᖅᑭᓐᓂᐊᕋᒃᑯ ᑕᑯᔭᐅᒍᓐᓇᓂᐊᕐᖓᑦ ᑕᕝᕙᓂ ᐱᓇᓱᐊᕈᓯᑦᑎᓐᓂ ᒪᓕᒐᓕᐅᖅᑎᐅᖃᑎᑦᑎᓐᓄᑦ ᑕᐃᒫᒃ ᐅᖃᖅᑯᖓ.
ᑖᒃᑯᐊ ᐱᓕᕆᔨᒃᑲ ᑕᐃᒪ ᐅᖃᖅᓯᒪᓕᖅᑐᐃᑦ ᐃᖅᑲᓇᐃᔭᖃᑎᖃᕐᓂᐊᓂᕐᒥᓂᒃ ᐊᓯᖏᓐᓂ ᐱᓕᕆᕕᐅᔪᓂᒃ ᓄᓇᕗᑦ ᒐᕙᒪᒃᑯᑦ ᐃᖅᑲᓇᐃᔭᖅᑎᖏᑦᑕ ᐊᓯᖏᓐᓂᒃ ᖃᓄᖅᑑᖃᑎᖃᖅᐸᓪᓕᐊᓂᐊᕐᓂᒥᓂᒃ ᕿᒥᕐᕈᓇᓕᕐᓗᑎᑦ ᑕᒪᑦᑐᒥᖓ ᑐᒃᓯᕌᕆᔪᒪᔭᑦᓯᓐᓂᒃ ᖃᓄᖅᑑᕈᑎᒃᓴᓂᒃ ᓴᖅᑭᑎᕆᒍᒪᓂᐊᕐᒪᑕ.
ᑕᕝᕘᓇ ᐃᑲᔪᕈᓐᓇᑎᐊᕐᓂᐊᕐᓂᕆᔭᕗᑦ ᓇᓗᓇᐃᖅᓯᒪᔭᕗᑦ ᐊᒻᒪᓗᑦᑕᐅᖅ ᑎᑎᖅᑲᓂᒃ ᐋᖅᑭᓱᐃᖁᔨᓯᒪᓕᖅᑐᖓ ᐃᓕᔅᓯ ᒪᐃᔭᖓᓐᓄᑦ ᑲᑎᒪᔨᑦᓯᓂᓪᓗ ᑐᓂᔭᐅᓂᐊᖅᑐᒥᒃ ᖃᓄᖅ ᑕᒪᓐᓇ ᐳᓚᕋᓐᓂᕆᓚᐅᖅᑕᕗᑦ ᑕᐃᑲᓂ ᐃᑲᔪᕐᓂᖃᓚᐅᕐᒪᖔᖅ.
ᐊᐱᖅᑯᑦ 719 - 4(3): ᓄᓇᕗᒻᒥ ᓇᒻᒥᓂᖃᖅᑐᓂᒃ ᐃᑲᔫᑎᒧᑦ ᐊᑐᐊᒐᖅ (ᐊᕐᓇᒃᑲᖅ)
ᐱᕙᓪᓕᐊᔪᓕᕆᔨᒃᑯᑦ ᒥᓂᔅᑕᖓᓐᓄᑦ ᐊᐱᖅᓱᖏᑦᑐᑐᐊᕌᓘᔪᒪᕋᑖᓐᖏᓐᓇᒪ. ᐅᓇ ᑖᔅᓱᒧᖓ ᑐᕌᖓᓐᖑᓱᑦᑐᖅ.
ᒥᓂᔅᑕ ᑕᐃᒪ ᖃᐅᔨᒪᒻᒪᑦ ᒐᕙᒪᒃᑯᑦ ᓄᓇᕗᒻᒥ ᓇᒻᒥᓂᖃᐅᑎᓕᓂ ᐃᑲᔫᑎᖓ ᐊᑐᐊᒐᖅ ᐊᑐᓕᔪᒻᒪᑦ ᐊᐃᐳᕈ 1, 2017, ᓈᓴᐅᑎᓕᒃ 9 ᐃᓗᓕᖓᓂ ᐊᑐᐊᒐᕐᒥ ᓴᖅᑮᑎᑦᑎᒻᒪᑦ ᓄᓇᕗᒻᒥ ᓇᒻᒥᓂᖃᖅᑎᓄᑦ ᑲᑎᒪᔨᐅᒐᔭᖅᑐᓂ. ᑖᓐᓇ ᐃᓇᒌᒐᔭᖅᑐᖅ ᐅᓐᓂᓗᒃᓴᕐᕕᐅᖃᑦᑕᖅᑐᓂᒃ ᑲᑎᒪᔨᓂᒃ.
ᑖᒃᑯᐊ ᑲᑎᒪᔩᑦ ᑕᓪᓕᒪᓂᒡᒎᖅ ᑲᑎᒪᔨᖃᕋᔭᖅᑐᑦ.
ᒥᓂᔅᑕ ᓇᓗᓇᐃᖅᓯᒍᓐᓇᖅᑳ ᑭᒃᑯᑦ ᑎᒃᑯᐊᖅᑕᐅᓯᒪᓕᕐᒪᖔᑕ ᓄᓇᕗᒻᒥ ᓇᒻᒥᓂᖃᖅᑏᑦ ᐃᑲᔫᑎᖏᓐᓄᑦ ᑲᑎᒪᔨᖏᓐᓄᑦ?
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᐱᕙᓪᓕᐊᔪᓕᕆᓂᕐᒧᑦ ᐃᖏᕐᕋᔪᓕᕆᓂᕐᒧᓪᓗ ᒥᓂᔅᑑᔪᖅ, ᒥᔅ ᒫᓂᑲ ᐃᐊᓪ-ᑲᓇᔪᖅ.
ᒪᓕᒐᓕᐅᖅᑎ ᖁᔭᒋᔭᕋ ᐊᐱᕆᒻᒪᑦ ᑖᔅᓱᒥᖓ.
ᐅᕙᓐᓂ ᐊᐱᖅᓱᑐᐃᓐᓈᓗᖃᑦᑕᕋᑖᕐᖓᑕ ᑖᓐᓇ ᐅᐊᑦᑎᐊᕈ ᑭᐅᓛᕐᓗᒍ ᑎᒍᑐᐃᓐᓇᕈᒪᓐᖑᐊᑲᐃᓐᓇᕋᑖᖅᑕᕋᓗᐊᕋ, ᐋᒡᒐᐃᓛᒃ.
ᑕᐃᒃᑯᐊ ᑎᒃᑯᐊᖅᑕᐅᓯᒪᔪᑦ ᓄᓇᕗᒻᒥ ᓇᒻᒥᓂᖃᖅᑏᑦ ᐊᑐᐊᒐᖏᓐᓄᑦ ᐃᓛᒃ ᓄᓇᕗᒻᒥ ᓇᒻᒥᓂᖃᖅᑏᑦ ᐃᑲᔫᑎᖏᑦᑕ ᑲᑎᒪᔨᖏᓐᓄᑦ ᑎᒃᑯᐊᖅᑕᐅᓯᒪᔪᑦ, ᑎᒃᑯᐊᖅᑕᐅᕋᑖᔪᔪᑦ: ᕚᕝᕗᓚ ᑕᖅᑕᖅ, ᐃᐊᓚ ᕼᐃᐅ, ᐊᒻᒪ ᓯᐊᕋ ᒪᓐᓂᐊᐱᒃ. ᒫᓐᓇ ᐊᒻᒪᑦᑕᐅᖅ ᐊᓯᐊ ᑎᒃᑯᐊᖅᑕᐅᓯᒪᒻᒥᔪᖅ ᑲᓇᑕᒥ ᑲᓇᑕᐅᓪᓗ ᓯᓚᑖᓂ ᑕᐅᖅᓯᕋᐅᑎᖃᑦᑕᖅᓯᒪᔪᓄᑦ ᐱᓕᕆᖃᑦᑕᖅᓯᒪᔪᖅ ᑎᒃᑯᐊᖅᑕᐅᓐᖑᓱᒻᒥᔪᖅ.
ᓈᓴᐅᑎᓕᒻᒥ ᐃᓗᓕᖏᓐᓂ 12 ᑕᕝᕙᓂ ᓄᓇᕗᒻᒥ ᓇᒻᒥᓂᖃᖅᑏ ᐃᑲᔫᑎᖏᑦᑕ ᐊᑐᐊᒐᖓᓂ ᕿᒥᕐᕈᔨᓂᒃ ᑲᑎᒪᔨᕋᓛᓂᒡᒎᖅ ᓴᖅᑮᒋᐊᖃᖅᑎᑎᒻᒪᑦ ᑖᒃᑯᐊᓗ ᑎᓴᒪᐃᕋᕐᓗᑎᑦ ᐊᕐᕌᒍ ᑲᑎᖃᑦᑕᕆᐊᖃᖅᑐᑎᑦ.
ᒥᓂᔅᑕ ᓇᓗᓇᐃᖅᓯᒍᓐᓇᖅᑳ ᑭᒃᑯᑦ ᑎᒃᑯᐊᖅᑕᐅᓯᒪᓕᕐᒪᖔᑕ ᑖᒃᑯᓄᖓ ᐊᑐᐊᒐᖏᓐᓂ ᕿᒥᕐᕈᔨᐅᒐᔭᖅᑐᐃᑦ ᑲᑎᒪᔨᕋᓛᖏᓐᓄᑦ?
ᖁᔭᓐᓇᒦᑦᑕᐅᖅ ᒪᓕᒐᓕᐅᖅᑎ ᐊᐱᕆᒻᒪᑦ ᑕᐃᒫᒃ.
ᑖᒃᑯᐊ ᓄᓇᕗᒻᒥ ᓇᒻᒥᓂᖃᖅᑎᓄᑦ ᐃᑲᔫᑎᓄᑦ ᕿᒥᕐᕈᔩᑦ ᑲᑎᒪᔨᖏᑦ ᓱᓕ ᑎᒃᑯᐊᖅᑕᐅᓯᒪᓐᖏᑦᑐᐃᑦ ᑖᒃᑯᐊ ᑲᑎᒪᔩᑦ ᓴᖅᑭᖅᑕᐅᒐᔭᖅᑐᐃᑦ ᓄᓇᕗᒻᒥ ᓇᒻᒥᓂᖃᖅᑏᑦ ᐃᑲᔫᑎᖓᑕ ᐊᑐᐊᒐᖓᑕ ᐃᓗᐊᒍᑦ.
ᒪᓕᑐᐃᓐᓇᖅᑐᐃᑦ ᐊᑐᐊᒐᐅᕙᓚᐅᖅᑐᒥ ᑕᐃᑲᓂᑦᑕᐅᖅ ᕿᒥᕐᕈᔨᓂᑦ ᑲᑎᒪᔨᕋᓛᖃᖅᐸᓚᐅᒻᒥᒻᒪᑕ.
ᑕᐃᒃᑯᐊᓗ ᕿᒥᕐᕈᔩᑦ ᑲᑎᒪᔨᕋᓛᖑᒐᔭᖅᑐᐃᑦ ᐃᖅᑲᓇᐃᔭᖅᑎᖏᑦ ᑖᒃᑯᐊ ᓄᓇᕗᒻᒥ ᓇᒻᒥᓂᖃᖅᑐᐃᑦ ᐃᖅᑲᓇᐃᔭᖅᑎᖏᑦ ᐊᒻᒪᓗ ᑐᓐᖓᕕᒃᑯᓃᖔᖅᑐᓂᒃ.
ᕿᖑᓪᓕᖅᐹᖅ ᐃᓚᒋᐊᕈᑦ, ᒥᔅ ᐊᕐᓇᒃᑲᖅ.
ᐊᕐᓇᒃᑲᖅ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᑏ.
ᖁᔭᓐᓇᒦᒃᑕᐅᖅ ᒥᓂᔅᑕ ᑭᐅᒻᒪᖓ.
ᓈᓴᐅᑎᓕᒃ 17 ᐃᓗᓕᖏᓐᓂᒃ ᑕᕝᕙᓂ ᓄᑖᒥᒃ ᓄᓇᕗᒻᒥᑦ ᓇᒻᒥᓂᖃᑏᑦ ᐃᑲᔫᑎᖏᑕ ᐊᑐᐊᒐᖓᓂᒃ ᐱᕕᖃᖅᑎᑎᒻᒪᑦ ᒐᕙᒪᒃᑯᓐᓂᑦ ᑳᓐᑐᕌᒃᑖᕋᓱᐊᖅᑐᓗᒍ ᐋᖅᑭᒋᐊᕈᑎᒃᓴᓂᒃ.
ᓄᑖᓂᑦ ᖄᖓᒍᒃᑲᓐᓂᖅ ᐃᓚᒋᐊᕈᑕᐅᒐᔭᖅᑐᓂᒃ ᐃᓄᓐᓄᑦ ᓇᒻᒥᓂᖃᐅᑎᒋᔭᐅᔪᓄᑦ.
ᓇᓗᓇᐃᕐᓗᒍ ᑕᐃᒫᒃ 100 ᐳᓴᖏᓐᓄᑦ ᐃᓄᓐᓄᑦ ᓇᒻᒥᓂᕆᔭᓪᓚᕆᐅᑉᐸ ᑕᐃᒫᒃ ᐱᒃᑲᓐᓂᖃᑦᑕᕐᓂᐊᖅᑐᑦ 5 ᐳᓴᒥᒃ ᐃᑲᔫᓯᐊᒃᑲᓐᓂᖃᑦᑕᕐᓗᑎᒃ ᑳᓐᑐᕌᒃᑖᕆᒐᓱᐊᖅᑕᖏᓐᓄᑦ. ᖄᖓᒍᒃᑲᓐᓂᖅ ᐃᓄᓐᓄᑦ ᓇᒻᒥᓂᕆᔭᐅᖏᑦᑐᓄᑦ ᐱᔭᐅᒍᓐᓇᖏᑦᑐᕐᓕ.
ᑐᓐᖓᕕᒃᑯᒡᒎᖅ ᐱᓕᕆᐊᕆᔭᐅᕆᐊᖃᕐᒪᒍ ᓇᓗᓇᐃᖅᓯᔨᐅᓪᓗᑎᒃ ᖃᓄᑎᒋᑦ ᐃᓄᓐᓄ  ᓇᒻᒥᓂᕆᔭᐅᒻᒪᖔᑕ ᓇᒻᒥᓂᖃᐅᑏᑦ ᑕᕝᕙᓂᒃ ᑎᑎᕋᖅᓯᒪᔭᖏᓐᓂᒃ.
ᒥᓂᔅᑕ ᓇᓗᓇᐃᖅᓯᒍᓐᓇᖅᑳ ᑐᓐᖓᕕᒃᑯᑦ ᐱᑎᑦᑎᓯᒪᓕᕐᒪᖔᑕ ᒐᕙᒪᒃᑯᓐᓂᑦ ᑎᑎᕋᕐᒪᔭᖏᓐᓂᒃ ᓇᓗᓇᐃᖅᓯᒪᔭᖏᓐᓂᑦ ᐃᓄᓐᓄᑦ ᓇᒻᒥᓂᕆᔭᐅᓂᕋᖅᑕᐅᔪᓂᒃ ᓇᒻᒥᓂᖃᐅᑎᓂᒃ?
ᒥᓂᔅᑕ ᐱᕙᓪᓕᐊᔪᓕᕆᓂᕐᒧᑦ ᐃᖏᕐᕋᔪᓕᕆᓂᕐᒧᓪᓗ, ᒥᔅ ᒫᓂᑲ ᐃᐊᓪ−ᑲᓇᔪᖅ.
ᐊᖓᔪᖅᑳᖅ ᒫᓂᑲ ᐃᐊᓪ−ᑲᓇᔪᖅ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑏ.
ᑖᓐᓇ ᐃᓄᓐᓂᑦ ᐃᓄᐃᑦ ᓇᒻᒥᓂᖃᐅᑎᖏᑕ ᑎᑎᕋᖅᑕᐅᕕᖓ, ᐃᓄᐃᑦ ᑎᒥᖁᑎᖏᓐᓄᑦ ᐋᖅᑭᑕᐅᖃᑦᑕᕐᖓ, ᐃᓄᐃᑦ ᓇᒻᒥᓂᖁᑎᖏᑦ ᑕᕝᕗᖓ ᐊᑎᓕᐅᖅᑕᐅᕙᑦᑐᑎᒃ ᑐᓐᖓᕕᒃᑯᓐᓂᑦ.
ᑕᐃᒃᑯᐊᓕ ᓇᒻᒥᓂᖅ ᑎᑎᖅᑐᐃᖃᑦᑕᖅᑐᐃᑦ ᐃᓄᓐᓄᑦ ᓇᒻᒥᓂᕆᔭᐅᓱᒋᔭᒥᓂᒃ, ᑐᓴᓚᐅᖏᓐᓇᒪ ᒫᓐᓇᒃᑯᑦ ᖃᐃᑦᑎᓯᒪᒻᒪᖔᑕ ᑎᑎᖅᑐᖅᓯᒪᔭᖏᓐᓂᒃ ᑭᓯᐊᓂ ᖃᕋᓴᐅᔭᒃᑯᑦ ᐃᑭᐊᖅᑭᕕᖓᓂᒃ ᐊᑐᐃᓐᓇᐅᑦᑎᐊᖏᓐᓇᓲᑦ.
ᐅᖃᐅᓯᒃᑯᑦ ᐊᐱᖅᑯᑏᑦ, ᒪᓕᒐᓕᐅᖅᑎ ᕿᑭᖅᑖᓘᑉ ᓂᒋᐊᓄᑦ, ᒥᔅᑐ ᑕᐃᕕᑎ ᔪᐊᓇᓯ.
ᐊᐱᖅᑯᑦ 720 - 4(3): ᓄᓇᓕᓐᓂ ᐃᖅᑲᖅᑐᐃᔪᓕᕆᓂᕐᒧᑦ ᐱᒋᐊᖅᑎᑕᐃᑦ (ᔪᐊᓇᓯ)
ᐅᖃᖅᑏ, ᐊᐱᖅᑯᑎᔅᓴᖃᖅᑐᖓ ᒪᓕᒐᓕᕆᓂᕐᒧᑦ ᒥᓂᔅᑕᒧᑦ.
ᐅᖃᖅᑏ, ᓄᓇᓕᓐᓂ ᒪᓕᒐᓕᕆᓂᕐᒧᑦ ᐃᖅᑲᓇᐃᔭᖅᑏᑦ ᑲᒪᒋᐊᖃᓲᖑᒻᒪᑕ ᓄᓇᕗᒻᒥᐅᑕᕐᓂᒃ ᑕᒪᒃᑯᐊ ᐱᔪᓐᓇᕋᓗᐊᕐᒪᖔᑕ ᐃᑲᔫᑎᒃᓴᐅᔪᓂᑦ ᐃᓚᒌᑦ ᐊᔪᓕᕈᑎᖃᖅᓯᒪᑎᓪᓗᒋᑦ. ᑕᒪᒃᑯᐊᓗ ᑐᐊᕕᕐᓇᑐᒃᑯᑦ ᓄᖅᑲᑲᓪᓚᑎᑦᑎᒍᑕᐅᓲᓂᑦ ᐱᑯᑦᑐᓗᐊᓕᖅᑐᓂ ᓄᓇᖏᓐᓂᑦ.
ᒫᓐᓇ ᐅᑭᐅᒃᑯᑦ ᑲᑎᒪᕐᔪᐊᑎᓪᓗᑕ ᒪᓕᒐᓕᐅᖅᑏᑦ ᐅᖃᐅᔾᔭᐅᔪᒻᒪᑕ ᒪᓕᒐᓕᕆᔨᒃᑯᒡᒎᖅ ᐊᐅᓪᓛᓯᓂᐅᓴᒻᒪᑕ ᓄᓇᓕᓐᓂ ᐃᖅᑲᖅᑐᐃᔪᓕᕆᔨᒃᑯᑦ ᐃᖅᑲᓇᐃᔭᖅᑎᖏᓐᓂᑦ, ᕼᐋᒻᓚᒃᑯᓐᓂᑦ ᐃᖅᑲᓇᐃᔭᖅᑎᐅᓚᐅᕋᓗᐊᖅᑐᑎᒃ ᓄᓇᕗᑦ ᒐᕙᒪᒃᑯᖏᓐᓄᑦ ᐃᖅᑲᓇᐃᔭᖅᑎᕈᖅᑎᑕᐅᓂᐅᓴᒻᒪᑕ.
ᒥᓂᔅᑕ ᐅᖃᕈᓐᓇᖅᐹ ᖃᑦᑎᑦ ᑕᐃᒪ ᓄᓇᓕᓐᓂ ᒪᓕᒐᓕᕆᓂᕐᒧᑦ ᐃᑲᔪᖅᑏᑦ ᐃᖅᑲᓇᐃᔭᖅᑏᓂᓛᑦ, ᐊᐅᓪᓛᖅᑕᐅᓯᒪᓕᖅᑳ ᓄᓇᕗᑦ ᒐᕙᒪᒃᑯᖏᓐᓄᑦ ᐃᖅᑲᓇᐃᔭᖅᑎᕈᖅᑎᑕᐅᓪᓗᑎᒃ?
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᒪᓕᒐᓕᕆᓂᕐᒧᑦ ᒥᓂᔅᑕᐅᔪᖅ, ᒥᔅᑕ ᑮᑦ ᐲᑕᓴᓐ.
ᖁᕕᐊᓱᓪᓚᕆᑦᑐᖓ ᒫᓂᑲ ᐃᐊᓪ ᑕᖃᐃᖅᓯᖅᑎᑲᐃᓐᓇᒐᓛᒍᓐᓇᕐᓂᐊᕋᒃᑯᑦ ᐊᐱᖅᓱᖅᑕᐅᑎᓪᓗᒍ.
ᑭᐅᔪᓐᓇᕈᒪᑦᑕᕋᓗᐊᖅᑯᖓ ᑭᐅᑦᑎᐊᑐᕕᔾᔪᐊᕌᓘᖃᑦᑕᕋᑖᖓᓪᓕ.
ᐸᕐᓇᓯᒪᔪᔪᒍᑦ ᐊᐅᓪᓛᖅᓯᓂᐊᕐᓗᑕ ᑕᓪᓕᒪᓂᒃ ᐃᖅᑲᓇᐃᔮᓂᑦ ᑕᕝᕙᓂ ᐊᕐᕌᒍᑦᑎᓐᓂᒃ.
ᒪᕐᕉᒃ ᐱᔭᕇᖅᓯᒪᓕᖅᑑᒃ ᐊᑕᐅᓯᖅ ᑲᒪᒋᔭᕗᔅᓱᓕ. ᒪᕐᕉᒃᑕᐅᖅ ᑲᒪᒋᔭᐅᕙᓪᓕᐊᓕᕐᒥᔫᒃ ᐅᑕᖅᑭᔪᑦ ᐊᓪᓚᕕᔅᓴᖓᓂᒃ.
ᒥᓂᔅᑕᑦᑕᐅᖅ ᖁᔭᓐᓇᒦᒃ ᑭᐅᒻᒪᖓ.
ᒥᓂᔅᑕ ᐅᖃᐅᔾᔨᒍᓐᓇᖅᑲ ᖃᓄᖅ ᑖᒃᑯᐊ ᐃᑲᔪᕐᓂᖃᕐᓂᐊᕐᒪᖔᑕ ᐊᐅᓪᓛᖅᑕᐅᔪᐃᑦ ᑖᒃᑯᓄᖓ ᐃᖅᑲᓇᐃᔭᖅᑎᖏᓐᓄᑦ ᖃᓄᖅ ᐃᑲᔪᕐᓂᖃᕐᓂᐊᖅᑲᑦ ᓄᓇᓕᖏᓐᓄᓪᓗ ᑕᒪᓐᓇ ᐊᐅᓪᓛᖅᑕᐅᓂᖓ?
ᒥᓂᔅᑕ ᒪᓕᒐᓕᕐᓂᕐᒧᑦ, ᒥᔅᑐ ᐲᑕᓴᓐ.
ᓂᕆᐅᒃᑐᒍᑦ ᖃᓂᒌᓐᓂᖅᓴᐅᓗᑎᒃ ᐱᓕᕆᖃᑎᖃᕈᓐᓇᕐᓂᐊᓕᕐᖓᑕ ᐊᓯᖏᓐᓂᑦ ᒐᕙᒪᒃᑯᑦ ᐱᓕᕆᕕᖏᓐᓂᑦ ᐃᑲᔪᖅᑎᐅᒍᓐᓇᖅᑐᓂᒃ ᐱᓕᒻᒪᖅᓴᐃᓂᕐᒧᓪᓗ ᐊᓯᖏᓐᓄᓪᓗ ᐃᑲᔫᑎᐅᓲᓄᑦ ᒐᕙᒪᒃᑯᓐᓄᑦ.
ᐃᓚᖏᑦ ᓄᓇᓖᑦ ᐱᔭᕆᐊᑐᔪᖅᓯᐅᖃᑦᑕᕐᖓᑕ ᐃᖅᑲᓇᐃᔮᒥᓂᒃ ᐱᓕᕆᐊᖃᕋᓱᐊᖅᑐᑎᒃ ᐱᒡᒐᓇᖅᑐᖅᓯᐅᖃᑦᑕᕐᖓᑕ ᑮᓇᐅᔭᖅᑖᖅᑎᑕᐅᕙᒃᑲᓗᐊᖅᑐᑎᒃ ᕼᐋᒻᒪᓚᒃᑯᖏᑦ ᐊᐅᓚᑦᑎᖁᔭᐅᓪᓗᑎᒃ ᒪᑯᓂᖓ ᒪᓕᒐᓕᕆᔨᒃᑯᑦ ᐱᓕᕆᐊᔅᓴᖏᓐᓂᑦ ᐱᓕᕆᓕᑐᐃᓐᓇᖃᑦᑕᓲᖑᒻᒪᑕ.
ᑭᖑᓪᓕᖅᐹᖅ ᐃᓚᖏᐊᕈᑦ, ᒥᔅᑐ ᔪᐊᓇᓯ.
ᖁᔭᓐᓇᒦᒃᑲᓂᖅᑲᕋ ᒥᓂᔅᑕ ᑭᐅᒥᒻᒪᑦ.
ᒥᓂᔅᑕ ᓇᓗᓇᐃᖅᓯᒍᓐᓇᖅᑳ ᑕᒪᒃᑯᐊ ᓄᓇᓕᓐᓂ ᐃᖅᑲᖅᑐᐃᔨᓕᕆᔨᒃᑯᓐᓄᑦ ᐃᖅᑲᓇᐃᔭᖅᑏᑦ ᑲᒪᔨᐅᑎᑕᐅᒥᒻᒪᖔᑕᑦᑕᐅᖅ ᐊᓪᓚᕕᒻᒥ ᐃᑲᔪᖅᓰᖃᑦᑕᕐᓗᑎᒃ ᓄᓇᓕᓐᓂᑦ ᐃᖅᑲᖅᑐᐃᔨᕋᓛᖑᔪᓂᑦ. ᐋᒡᒐᐅᑉᐸᓪᓕ ᓇᓗᓇᐃᖅᓯᒍᓐᓇᖅᑳ ᑭᒃᑯᓄᓪᓕ ᐃᑲᔪᖅᑕᐅᕙᑉᐸᑦ ᑕᐃᒃᑯᐊ?
ᐅᖃᖅᑎ: ᖁᔭᓐᓇᒦᒃ. ᒥᓂᔅᑕᒋᔭᐅᔪᖅ ᒪᓕᒐᓕᕆᓂᕐᒧᑦ, ᒥᔅᑐ ᑮᑦ ᐲᑕᓴᓐ.
ᓄᓇᕗᑦ ᒐᕙᒪᒃᑯᖏᓂᓛᒃ ᖁᔭᒋᔭᖃᐃᓐᓇᓲᑦ ᐃᖅᑲᓇᐃᔭᖅᑎᐅᖃᑦᑕᖅᑐᓂᒃ ᑮᓇᐅᔾᔭᔅᓴᒐᑎᓪᓗ ᐃᖅᑲᓇᐃᔭᖃᑦᑕᖅᑐᓂᒃ ᐱᓕᕆᖃᑦᑕᖅᑐᓂᒃ ᐃᖅᑲᖅᑐᐃᔨᕋᓛᖑᓂᕋᖅᑕᐅᓲᓂᒃ ᓄᓇᓕᓐᓂᑦ.
ᓄᓇᓕᓐᓂᑦ ᐱᒋᐊᖅᓯᒪᓕᓲᖑᒻᒪᑕᐃᓛᒃ, ᑕᐃᒃᑯᐊᓗ ᑮᓇᐅᔾᔭᔅᓴᒐᑎᒃ ᐃᑲᔪᖅᑐᐃᓲᑦ ᐃᑲᕐᕋᒐᓛᓗᓐᓂᑦ ᐃᑲᔪᖃᑦᑕᓲᖑᒻᒪᑕ ᐱᔨᑦᓯᕋᖅᑐᑎᒃ ᓄᓇᒥᓂᒃ, ᑕᕝᕘᓇ ᒪᓕᒐᓕᕆᔨᒃᑯᑦ ᐃᑲᔪᖅᓰᖃᑦᑕᖅᑐᒍᑦ ᓄᓇᓕᓐᓂᑦ ᐃᖅᑲᖅᑐᐃᔨᓕᕆᔨᒃᑯᑦ ᑲᑎᒪᔨᕋᓛᖏᓐᓂᑦ.
ᓄᓇᓕᓐᓂᑦ ᐊᔾᔨᒌᑉᐸᖏᑦᑑᒐᓗᐊᑦ ᐃᑲᔪᕐᓂᕗᑦ ᑭᓯᐊᓂ ᐃᑲᔪᓪᓗᐊᑲᓪᓚᑦᑖᓗᒋᖃᑦᑕᖅᑕᕗᑦ ᐃᖅᑲᖅᑐᐃᔨᕋᓛᖑᔪᐃᑦ ᓄᓇᓕᓐᓂᑦ.
ᐊᐱᖅᑯᑦ 721 - 4(3): ᐱᐊᓂᒃ ᐊᐃᓂᓂᓪᓗ ᓂᐅᕕᕐᕕᖃᕐᓂᔅᓴᒧᑦ ᓂᕈᐊᕐᓂᐅᓚᐅᖅᑐᐃᑦ ᑲᖏᖅᖠᓂᕐᒥ (ᓴᒻᒧᖅᑐᖅ, ᐋ)
ᐅᖃᖅᑏ, ᐊᐱᖅᑯᑎᒃᑲ ᑐᕌᖓᓐᖑᓱᑦᑐᐃᑦ ᑮᓇᐅᔭᓕᕆᓂᕐᒧᑦ ᒥᓂᔅᑕᐅᔪᒧᑦ.
ᑕᕝᕙᓂ ᑕᖅᑭᑎᓐᓂ ᐃᓱᒪᑖᕋᓱᐊᖅᑐᑎᒃ ᓂᕈᐊᖅᑎᑦᑎᔪᖃᓚᐅᕐᖓᑦ ᑲᖏᖅᖠᓂᕐᒥ, ᐃᖃᓗᑦᑑᑦᑎᐊᕐᒥᓗ ᑖᒃᑯᐊ ᓄᓇᓕᖏᓐᓂᑦ ᕕᐊᓄᑦ ᕙᐃᓂᓄᓪᓗ ᓂᐅᕕᕐᕕᓐᓂᑦ ᒪᑐᐃᖅᑐᖃᖁᔨᒻᒪᖔᑕ ᓄᓇᓕᖏᓐᓂᑦ.
ᑲᖏᖅᖠᓂᕐᒥ ᑕᒫᓂᐸᓗᒃ 38 ᐳᓴᓐ ᓂᕈᐊᕈᓐᓇᖅᑐᐃᑦ ᓂᕈᐊᕆᐊᖅᑐᓚᐅᖅᓯᒪᕗᑦ 372 ᐊᖏᖅᑐᒥᓃᑦ ᐊᒻᒪᓗ 127 ᐋᒡᒑᖅᑐᒥᓂᐅᓪᓗᑎᒃ ᐊᐱᖅᑯᒻᒥᒃ.
ᒥᓂᔅᑕ ᓇᓗᓇᐃᖅᓯᑦᑎᐊᕈᓐᓇᖅᑳ ᖃᖓᒃᑰᖅᑕᕐᓂᐅᒐᔭᖅᑐᓂᒃ ᒐᕙᒪᒃᑯᑦ ᖃᖓ ᐋᖅᑮᒐᔭᕐᒪᖔᑕ ᒪᑐᐃᖅᓯᓂᐊᕐᒪᖔᕐᒥᓂᒃ ᕕᐊᑖᕐᕕᔅᓴᒥᑦ ᕙᐃᓂᑖᕐᕕᔅᓴᒥᓪᓘᓐᓃᑦ ᑲᖏᖅᖠᓂᕐᒥᑦ?
ᐅᖃᖅᑏ, ᐄ ᐊᒥᓱᕕᔾᔪᐊᑯᓗᐃᓂᖏᒃᑯᐊ ᓂᕈᐊᕆᐊᖅᑐᓚᐅᖅᑐᐃᑦ ᑲᖏᖅᖠᓂᕐᒥ, ᐃᖃᓗᑦᑑᑦᑎᐊᕐᒥᓗ.
ᐄ, ᑐᓴᖅᓴᓪᓚᕆᐊᓘᓚᐅᖅᑐᐃᑦ ᓂᕈᐊᕈᑎᒋᔭᖏᑦ, ᓱᒍᒪᒻᒪᖔᑕ ᓇᓗᓇᐃᖅᓯᑦᑎᐊᓚᐅᖅᑐᐃᑦ ᕕᐊᑖᕐᕕᔅᓴᒥᑦ ᐃᒥᐊᓗᑦᑖᕐᕕᔅᓴᒥᓪᓗ, ᕙᐃᓂᒥᒃ.
ᑕᐃᒃᑯᐊ ᓂᕈᐊᕐᓂᐅᓚᐅᖅᑐᐃᑦ ᒪᓕᔅᓴᖅᑖᓘᔭᕆᐊᖃᕐᓗᓂᐅᓐᖏᒥᒻᒪᑦ ᒐᕙᒪᒃᑯᓐᓄᑦ  ᑕᐃᒫᒃ ᐱᖁᔨᓯᒪᒐᓗᐊᖅᑎᓪᓗᒋᑦ, ᒪᓕᔅᓴᓪᓚᕆᑦᑖᓘᔭᕆᐊᖃᓐᖏᒥᒻᒪᑦ ᐃᓱᒪᖅᓲᑕᐅᒥᒻᒪᑦ ᑕᐃᑲᓂ ᓇᓕᐊᓐᓂᑐᐃᓐᓇᖅ ᓄᓇᓕᒻᒥᑦ.
ᖃᐅᔨᒋᐊᖅᑕᐅᒃᑲᓐᓂᕆᐊᖃᕐᓂᐊᖅᑐᖅ ᖃᓄᖅ ᐃᓱᒪᒋᔭᐅᒻᒪᖔᖅ ᑕᒪᓐᓇ ᖃᓄᕐᓗ ᒪᓕᒐᓕᐅᖅᑕᐅᓂᐊᕐᒪᖔᖅ ᒪᓕᒐᓕᕆᓂᕐᒧᑦ ᐱᖁᔭᖓᓂᑦ, ᖃᐅᔨᒋᐊᒃᑲᓐᓂᕆᐊᖃᕐᓂᐊᖅᑐᒍᑦ ᓄᓇᓕᖏᓐᓂᑦ ᐅᖃᐅᓯᕆᒃᑲᓂᕐᓗᒍ ᖃᓄᖅ ᐊᐅᓚᒐᔭᕐᒪᖔᖅ ᕕᐊᑖᕐᕕᒃ ᕙᐃᓂᑖᕐᕕᓪᓗ.
ᒫᓐᓇ ᒐᕙᒪᐅᓪᓗᑕ ᓴᖅᑭᔾᔮᓐᖏᑦᑐᖅ.
ᐅᕙᖓᓕ ᐊᑐᖅᓯᒪᔭᒃᑲ ᐃᓱᒪᒋᒋᐊᖅᑐᒋᑦ ᐃᖃᓗᓐᓂ ᑕᐃᓐᓇ ᐊᖏᖅᑕᐅᓚᐅᖅᓯᒪᔪᖅ ᐊᐃᐳᕈ 20, 2015−ᖑᑎᓪᓗᒍ ᑕᐃᒪ ᒫᓐᓇ ᐸᕐᓇᓕᑕᐃᓐᓇᖅᑐᑦ, ᒪᑐᐃᖅᓯᑦᑕᐅᑎᒋᔾᔮᓐᖏᑦᑐᑦ ᕕᐊᑖᕐᕕᔅᓴᒥᑦ ᕙᐃᓂᑖᕐᕕᔅᓴᒥᓪᓗ ᐃᖃᓗᓐᓂ, ᔪᓚᐃᒥ ᑭᓯᐊᓂᖃᐃ ᑕᕝᕙᓂ ᐊᕐᕌᒍᑦᑎᓐᓂ ᒪᑐᐃᕈᓐᓇᖅᓯᒐᔭᖅᐸᓪᓚᐃᔪᖅ.
ᑭᓱᓪᓚᑦᑖᓂᒃ ᐱᔾᔪᑎᖃᖅᑐᑎᖑᑯᐊ ᒐᕙᒪᒃᑯᑦ ᐃᓱᒪᔅᓴᖅᓯᐅᕈᑎᖃᖅᑲᑦ ᒪᑐᐃᖅᓯᓂᐊᕐᒪᖔᕐᒥᓂᒃ ᐅᕝᕙᓘᓐᓃᑦ ᒪᑐᐃᖅᓯᔮᕐᒪᖔᕐᒥᓂᒃ ᕕᐊᑖᕐᕕᒃᓴᒥᒃ ᕙᐃᓂᑖᕐᕕᒃᓴᒥᓪᓘᓐᓃᑦ ᑲᖏᖅᓯᓂᕐᒥᑦ?
ᒥᓂᔅᑑᔪᖅ ᒪᓕᒐᓕᕆᓂᕐᒧᑦ, ᒥᔅᑐ ᑮᑦ ᐲᑕᓴᓐ.
ᐃᓚᖓ ᑕᕝᕙ ᐱᔾᔪᑕᐅᓪᓗᐊᑲᓪᓚᒃᑐᕐᖏᓛᒃ ᑲᖏᖅᓯᓂᕐᒥᑦ ᐃᓛᒃ ᓇᒥᑐᐃᓐᓇᐅᒐᔭᖅᑐᖅ ᓄᓇᓕᒻᒥ, ᐊᑐᐃᓐᓇᓂᖓ ᐃᓪᓗ, ᓂᐅᕕᕐᕕᒃᓴᖅ.
ᑲᖏᖅᓯᓂᒥᑦ ᐃᒥᐊᓗᓐᓄᑦ ᐱᒃᑯᕕᑦᑕᓕᐅᒐᓗᐊᖅ.
ᐃᖃᓗᑦᑑᑎᐊᒨᕈᕕᓪᓕ ᐱᑕᖃᖏᒻᒪᓪᓕ ᑕᐃᒪᐃᑦᑐᒥᒃ ᐃᒥᐊᓗᒃᑯᕕᑦᑕᖃᖏᒻᒪᑦ.
ᑕᐃᒪᐃᑦᑐᒥᒃ ᓴᓇᔪᖃᕆᐊᖃᕋᔭᖅᑐᖅ.
ᐃᖃᓗᓐᓂᓕ ᐃᒥᐊᓗᓐᓄᑦ ᑐᖅᑯᕐᕕᓕᐊᓘᒻᒪᑦ ᓴᓇᒋᐊᖅᑕᐅᓗᓂ ᑕᐃᓐᓇ, ᓂᐅᕕᐊᔅᓴᖃᕐᕕᐅᒍᓐᓇᓛᖓᑦ ᕕᐊᓂᒃ ᕙᐃᓂᓂᓪᓗ.
ᖃᐅᔨᒋᐊᒃᑲᓐᓂᕆᐊᖃᕋᑦᑎᒍᐃᓛᒃ ᑕᒪᓐᓇ ᖃᓄᖅ ᐃᓱᒪᒋᔭᐅᓂᐊᕐᒪᖔᖅ ᓄᓇᓕᖏᓐᓂ, ᕼᐊᒻᒪᓚᒃᑯᓪᓗᑦ ᑲᑎᒪᔨᖏᓪᓗᑦ ᐅᖃᖃᑎᒋᓗᑎᓗᒍ ᐃᑲᕐᕋᒋᔭᖅᑕᖏᓐᓂᑦ ᒪᑐᐃᖓᕕᒋᖃᑦᑕᕋᔭᖅᑕᖏᓐᓂᓪᓗ ᐅᓪᓗᖏᓐᓂᑦ, ᑕᒪᒃᑯᓂᖓᕈᓘᔭᖅ ᐊᓯᖏᓐᓂᓪᓗ ᐅᕙᑦᑎᓐᓂᑦ ᐅᖃᐅᔾᔭᐅᑐᐃᓐᓇᕆᐊᖃᕋᔭᕋᑦᑕ ᕼᐊᒻᒪᓚᒃᑯᓐᓄᑦ. ᖃᓄᐃᑦᑑᑦᑕᕋᔭᕐᒪᖔᖅ ᑖᓐᓇ ᕕᐊᑖᕐᕕᒃ ᐃᒥᐊᓗᑦᑖᕐᕕᒃ ᖃᓄᕐᓗ ᐊᐅᓚᒐᔭᕐᒪᖔᖅ.
ᐃᖃᓗᓐᓄᑦ ᑎᑭᒃᑲᒪ ᒫᓐᓇ ᑲᑎᒪᕐᔪᐊᖅᑐᓄᑦ ᐅᐸᒍᑎᓪᓗᖓ ᑖᒃᑯᐊ ᓴᓇᕙᓪᓕᐊᓕᓚᐅᕐᒪᑕ ᓄᑖᕈᕆᐊᖅᑕᐅᓪᓗᓂ ᒐᕙᒪᒃᑯᑦ ᐃᒥᐊᓗᒃᑯᕕᖓ ᑖᓐᓇ ᓂᐅᕕᕐᕕᓐᖑᓐᓂᐊᕐᒪᑦ.
ᒥᓂᔅᑕ ᖃᐅᔨᒪᒐᒥ ᑕᐃᒪᓐᓇᑦᑕᐅᖅ ᓯᕐᓗᐊᖃᕐᒥᖕᒪᑦ ᑲᖏᖅᖠᓂᕐᒥᑦ ᐃᒥᐊᓗᖃᕐᕕᖕᒧᑦ, ᑲᖏᖅᖠᓂᕐᒧᑦ ᑕᐃᓐᓇ ᐃᒥᐊᓗᖃᕐᕕᖓ ᑖᓐᓇᐅᒃᐹᑦ ᐊᖏᓪᓕᒋᐊᖅᑕᐅᓗᓂ ᐅᕝᕙᓘᓐᓃᑦ ᓂᐅᕕᕐᕕᖑᖅᑎᑕᐅᔪᓐᓇᖅᐹ ᐃᒥᐊᓗᖕᓄᑦ?
ᐅᖃᖅᑎ (ᑐᓵᔨᑎᒍᑦ): ᒥᓂᔅᑕᕆᔭᐅᔪᖅ ᑮᓇᐅᔭᓕᕆᔨᒃᑯᓐᓄᑦ, ᒥᔅᑐ ᑮᑦ ᐲᑕᓴᓐ.
ᐃᖃᓗᖕᓂᓕ ᑕᐃᒃᑯᐊ ᐃᒥᐊᓗᒃᑯᕕᒃ ᑕᐃᓐᓇ ᐃᒡᓗ ᓴᓇᔭᐅᓪᓗᓂ ᕕᐊᓄᓪᓗ ᕙᐃᓂᓄᓪᓗ ᓂᐅᕕᕐᕕᒃᓴᒍᓐᓂᐊᕐᒪᑦ.
ᐃᒥᐊᓗᓐᓂᒃ ᓂᐅᕐᕈᑎᖃᖏᑦᑐᒍᑦ ᑕᐃᑲᓂ ᕕᐊᓂᒃ ᐊᒻᒪᓗ ᕙᐃᓂᓂᒃ.
ᑭᓯᐊᓂ ᑕᐃᒃᑯᐊ ᑲᖏᖅᖠᓂᕐᒥᑦ ᑕᑯᔭᖅᑐᓚᐅᖅᓯᒪᖕᒪᒐᒃᑯ ᐃᒥᐊᓗᓐᓂᒃ ᓯᕐᓗᐊᖃᕐᕕᒃ.
ᐃᓪᓗᓕᐅᕐᓂᕐᒧᑦ ᑲᒪᔨᐅᖏᓐᓇᒪ ᑕᒪᐃᑦᑐᓕᕆᖃᑦᑕᖏᓐᓇᒪ ᑭᓯᐊᓂ ᑕᑯᓇᑐᐃᓐᓇᕐᓗᒍ, ᐄ, ᐅᖃᕈᓐᓇᖅᑐᖓ ᑕᐃᓐᓇ ᓄᑖᕈᕆᐊᖅᑕᐅᔪᓐᓇᖅᑐᖅ ᓂᐅᕐᕈᑎᖃᕈᓐᓇᕐᓂᐊᕐᒪᑕ ᕕᐊᓂᒃ ᕙᐃᓂᒥᒡᓘᓐᓃᑦ, ᑭᓯᐊᓂ ᖃᐅᔨᒪᓗᐊᕌᓗᖏᓐᓇᒪ.
ᑕᒪᑐᒥᖓ ᑭᓯᐊᓂ ᑕᐃᒃᑯᐊ ᕕᐊᓂᒃ ᕙᐃᓂᓂᒡᓗ ᓂᐅᕕᕐᕖᑦ ᓄᓇᕗᒻᒥ ᐃᒥᐊᓗᓕᕆᓂᕐᒧᑦ ᑕᒃᑯᐊ ᑮᓇᐅᔭᖅᑖᕆᔭᐅᕙᓪᓕᐊᔪᑦ ᐅᑎᖅᑕᖅᐸᓪᓕᐊᒻᒪᑕ ᑲᐃᕙᓪᓗᑎᑦ ᓄᓇᕗᑦ ᒐᕙᒪᒃᑯᖏᓐᓄᑦ ᑮᓇᐅᔭᓂᒃ ᑐᒃᓯᕋᐅᑎᖃᕐᓗᑕ ᐱᔪᒪᖏᓐᓇᑕ ᓄᑖᕈᕆᐊᕈᑕᐅᓂᐊᖅᑐᓂᒃ.
ᑖᒃᑯᐊ ᐱᓕᕆᕝᕕᒃᑕᖃᖅᐸᑦ ᐃᒡᓗᕐᔪᐊᖅᑕᖃᖅᐸᑦ ᑕᐃᓐᓇ ᐊᑐᖅᑕᐅᑲᐅᑎᒋᔪᓐᓇᖅᑐᖅ ᐃᑲᔪᕈᓐᓇᕐᓂᐊᕐᒪᑕ ᒪᑐᐃᖅᓯᓇᓱᒃᑎᒡᓗᑕ ᕕᐊᓂᒃ ᕙᐃᓂᓂᒡᓗ ᓂᐅᕕᕐᕕᖕᒥ ᐊᑭᑐᓗᐊᕌᓗᖏᒃᑲᓗᐊᖅᑎᓪᓗᒋᑦ.
ᐊᐱᖅᑯᑦ ᐱᕕᖃᕈᓐᓃᕐᒪᑦ. (ᑐᓵᔨᑎᒍᑦ) ᒪᓕᒐᓕᐅᖅᑎ ᐊᐃᕕᓕᖕᒧᑦ, ᒥᔅᑐ ᓯᑏᕝ ᒪᑉᓴᓚᒃ.
ᐅᖃᖅᑎᑦᑎᔩ, ᒪᓕᒐᓕᐅᖅᑎᐅᖃᑎᒃᑲ ᐊᐱᕆᔪᒪᓪᓗᒋᑦ ᑕᒡᕗᖓ ᑲᑎᒪᔾᔪᑎᑦᑎᓄᑦ ᑕᓪᓕᒪᖓᓐᓄᑦ ᐅᑎᕈᓐᓇᕐᒪᖔᑦᑕ.
ᐅᖃᖅᑎ: ᒪᓕᒐᓕᐅᖅᑎ ᐊᐃᕕᓕᖕᒧᑦ ᐊᐱᕆᔪᖅ ᓈᓴᐅᑎᖃᖅᑐᒧᑦ 5-ᒧᑦ ᐅᑎᕈᓐᓇᕐᒪᖔᖅ.
ᐋᒃᑳᒃᑐᒥᒃ ᑐᓴᓐᖏᓐᓇᒪ, ᒥᔅᑕ ᒪᑉᓴᓚᒃ ᑲᔪᓯᒋᑦ.
*ᑕᑯᒃᑭᑦ ᑎᑎᕋᖅᓯᒪᔪᑦ ᑐᑭᓯᒋᐊᕈᑎᖏᓐᓃᑦᑐᑦ ᐊᑕᖏᕐᓗᒋᑦ ᑭᐅᔾᔪᑏᑦ ᑎᑎᖅᑲᒃᑯᑦ ᐊᐱᖅᑯᑎᓄᑦ 22 - 4(3), 23 - 4(3), 24 - 4(3), 25 - 4(3), ᐊᒻᒪᓗ 26 - 4(3).
ᐃᓕᑕᖅᓯᒐᔪᖏᒃᑲᒪ ᑕᒡᕙᓂ ᐃᓪᓘᑉ ᐃᓗᐊᓂ, ᓇᐅᔮᕐᒥᐅᑕᖅ ᖃᐅᔨᒪᓪᓗᖓᓗ ᐃᓕᑕᕆᔭᐅᓗᒃᑖᖅᑐᖅ ᑕᒡᕙᓂ ᐃᒡᓗᕐᔪᐊᖅ ᐃᓗᐊᓂ ᑲᑎᒪᔨᐅᖃᑦᑕᖅᓯᒪᒻᒪ ᐊᒥᓱᓄᑦ ᐊᒻᒪᓗ ᑕᐃᒃᑯᐊ ᐊᖏᖃᑎᒋᓐᖏᒐᓱᒃᑎᓪᓗᒋᑦ ᐃᓚᖏᑦ ᐊᖏᖃᑎᒌᒐᓱᒃᑎᓪᓗᒋᑦ ᓄᓇᕗᑖᕋᓱᒃᑎᓪᓗᒋᑦ ᐃᒃᓯᕙᐅᑕᕆᔭᐅᓚᐅᖅᓯᒪᖕᒪᑦ ᐊᑯᓂ.
ᐱᓕᕆᖃᑦᑕᓪᓚᕆᖕᓂᒃᑯᑦ ᓄᓇᕗᒻᒥ ᐃᓕᓴᕆᔪᒪᓪᓗᒍ ᓇᐅᔮᕐᒥᐅᑕᖅ, ᑑᓇᑦ ᒥᓗᖅᑐᖅ.
ᒪᓕᒐᓕᐅᖅᑎ, ᒥᔅᑕ ᔪᐊᔾ Hᐃᒃᔅ.
ᖁᔭᓐᓇᒦᖅᑕᕋ ᑖᓐᓇ ᐅᑎᒃᑲᓐᓂᕈᒪᕋᑖᕐᒪᑦ ᑲᑎᒪᔾᔪᑎᒃᓴᑦᑎᓐᓂ ᑕᓪᓕᒪᖓᓐᓄᑦ.
ᐅᖃᖅᑏ, ᒫᓐᓇ ᐃᓕᓴᖅᓯᔪᒪᔪᖓ ᒥᔅᑕ ᓵᑦ ᓯᐊᓚ ᑖᓐᓇ ᑎᑎᖅᑲᕐᓂᐊᕐᕕᓕᕆᔨᒃᑯᓐᓂ ᑲᓇᑕᒥ ᐃᖅᑲᓇᐃᔭᖅᑎ ᐊᒻᒪ ᒪᓕᒐᓕᐅᕐᕕᖕᒥ ᐃᓕᓴᕆᔭᐅᑦᑎᐊᖃᑦᑕᖅᑐᖅ.
ᖃᐅᔨᒪᔭᑦᑎᐊᖅᖢᓂᓗ ᒪᓕᒐᓕᐅᖅᑎᐅᖃᑦᑕᖅᓯᒪᓪᓗᓂ ᐱᖁᔭᓕᐅᖅᑎᕐᔪᐊᖑᔪᖅ ᑲᓇᑕᒥ ᓄᓇᕗᒻᒧᑦ ᑭᒡᒐᖅᑐᐃᓪᓗᓂ ᒥᔅᑕ ᕼᐊᓐᑐ ᑐᑐ, ᑐᓐᖓᓱᒃᑎᑕᐅᖁᓪᓗᒍ ᑕᕝᕗᖓ.
ᐅᖃᖅᑎ (ᑐᓵᔨᑎᒍᑦ): ᑐᓐᖓᓱᒋᑦᑎ ᒪᓕᒐᓕᐅᕐᕕᖕᒧᑦ. ᑲᑎᒪᔾᔪᑎᒃᓴᑦᑎᓐᓄᑦ ᐅᑎᕐᓗᑕ.
ᑭᐅᔾᔪᑏᑦ ᐊᐱᖅᑯᑎᓂᑦ ᐊᐱᖅᑯᑕᐅᓚᐅᖅᑐᓄᑦ ᑎᑎᖅᑲᑎᒍᑦ.
ᑭᐅᔾᔪᑎᒃ ᑎᑎᖅᑲᒃᑯᑦ ᐊᐱᖅᑯᑎᒧᑦ 022 - 4(3): ᐊᕐᕌᒍᑕᒫᑦ ᐅᖅᓱᐊᓗᒃᑖᕈᑕᐅᓚᐅᖅᑐᑦ ᓄᓇᕗᑦ ᒐᕙᒪᒃᑯᖓᓐᓄᑦ ᐊᒻᒪᓗ ᐅᖅᓱᐊᓗᓕᕆᓂᕐᒧᑦ ᑳᓐᑐᕌᖑᔪᐃᑦ (ᑎᑎᕋᖅᑎ)
ᑭᐅᔾᔪᑎᒃ ᑎᑎᖅᑲᒃᑯᑦ ᐊᐱᖅᑯᑎᒧᑦ 023 - 4(3): ᖁᕝᕙᓯᒋᐊᕆᓂᕐᒧᑦ ᐋᖅᑭᑦᑕᐅᔪᑦ ᒪᓕᑦᑐᒍ ᐃᓕᓐᓂᐊᖅᑐᓕᕆᓂᕐᒧᑦ ᒪᓕᒐᖓᑕ ᐃᓚᖓᓃᑦᑐᖅ 15 (ᑎᑎᕋᖅᑎ)
ᑭᐅᔾᔪᑎᒃ ᑎᑎᖅᑲᒃᑯᑦ ᐊᐱᖅᑯᑎᒧᑦ 024 - 4(3): ᐱᓕᕆᐊᖃᕐᓂᖅ ᐃᖅᑲᓇᐃᔭᖅᑐᓕᕆᓂᕐᒧᑦ ᐊᑐᐊᒐᖓᓂ ᑎᓕᐅᕈᑎᒃ 206: ᐃᓚᐃᓐᓈᖅᑎᑦᑎᖃᑦᑕᕐᓂᖅ (ᑎᑎᕋᖅᑎ)
ᑭᐅᔾᔪᑎᒃ ᑎᑎᖅᑲᒃᑯᑦ ᐊᐱᖅᑯᑎᒧᑦ 025 - 4(3): ᑮᓇᐅᔭᖃᖅᑎᑦᑎᒍᑎᓪᓗᐊᑕᐃᑦ (ᑎᑎᕋᖅᑎ)
ᑭᐅᔾᔪᑎᒃ ᑎᑎᖅᑲᒃᑯᑦ ᐊᐱᖅᑯᑎᒧᑦ 026 - 4(3): ᓯᐊᒻᒪᖅᑎᕆᓂᐅᑉ ᖃᓄᐃᓕᖓᓂᖓ (ᑎᑎᕋᖅᑎ)
ᓴᖅᑭᑦᑎᓂᐊᕋᒪ ᑮᒡᒍᓰᓐᓂᒃ 22−4(3), 23−4(3), 24−4(3), 25−4(3), 26−4(3)-ᓗ. ᑖᒃᑯᐊ ᐅᑭᐅᒃᑯᑦ 2017-ᖑᑎᓪᓗᒍ ᐊᐱᖅᑯᑎᐅᓚᐅᖅᑐᓂᑦ ᑭᒡᒍᓰᑦ.
ᑭᐅᔾᔪᑏᑦ ᒪᑐᐃᖅᓯᕐᖓᐅᑎᓄᑦ ᐅᖃᐅᓯᐅᕐᖓᐅᑎᐅᓚᐅᖅᑐᓄᑦ.
ᑭᐅᒡᒍᓰᑦ ᐊᑎᓕᐅᓯᕐᒪᔪᑎᒍᑦ ᑐᒃᓯᕋᐅᑎᐅᓚᐅᖅᑐᓄᑦ.
ᑲᑎᒪᔨᕋᓛᑦ ᑲᑎᒪᔨᕋᓛᖑᑲᐃᓐᓇᖅᑐᓪᓗ ᐅᓂᒃᑳᓕᐊᖏᑦ ᐱᖁᔭᒃᓴᓂᑦ ᕿᒥᕐᕈᓚᐅᖅᑎᓪᓗᒋᑦ.
ᒪᓕᒐᓕᐅᖅᑎ, ᓯᕗᓕᖅᑎ ᓄᓇᕗᒻᒧᑦ, ᒥᔅᑕ ᑕᑉᑑᓇ.
ᓴᖅᑭᑕᐅᔪᖅ ᑎᑎᖅᑲᒃ 310 - 4(3): ᑭᐅᔾᔪᑎᒃ ᑲᑎᒪᔨᕋᓛᓄᑦ ᒐᕙᒪᒃᑯᑦ ᑮᓇᐅᔭᖏᓐᓂᒃ, ᐃᓛᒃᑰᖓᔪᑦ ᐱᓕᕆᔩᑦ ᐊᓯᖏᓪᓗ ᑎᒥᐅᔪᑦ ᐅᓂᒃᑳᖓᓄᑦ ᕿᒥᕐᕈᓇᒃᑕᐅᓂᖓᓄᑦ 2015-2016 ᐊᕐᕌᒍᑕᒫᑦ ᐅᓂᒃᑳᓕᐊᒥᒃ ᑲᓐᖑᓇᖅᑐᓕᕆᓂᕐᒧᑦ ᑲᒥᓯᓇᒧᑦ (ᑕᑉᑐᓇ)
ᐅᖃᖅᑏ, ᓴᖅᑭᑦᑎᔪᒪᔪᖓ ᐅᑯᓂᖓ:
ᓄᓇᕗᑦ ᒐᕙᒪᒃᑯᖏᑕ ᑮᒡᒍᓯᖏᓐᓂ ᑲᑎᒪᔨᕋᓛᖏᓐᓂ ᑮᓇᐅᔭᓕᕆᑐᓕᕆᓂᕐᒧᑦ ᐃᒻᒥᒃᑰᖅᑐᓄᑦ ᐃᖅᑲᓇᐃᔭᖅᑎᓄᑦ ᐊᓯᖏᓪᓗ ᑎᒥᐅᔪᑦ ᕿᒥᕐᕈᓇᒃᑕᐅᓚᐅᖅᑎᓪᓗᒋᑦ 2015-2016 ᐊᕐᕌᒍᑕᒫᖅᓯᐅᑦ ᐅᓂᒃᑳᓕᐊᖏᑦ ᑐᓴᒐᒃᓴᓕᕆᓂᕐᒧᑦ ᑲᓐᖑᓇᖅᑐᓕᕆᓂᕐᒧᑦ ᑲᒥᓯᓇᖓᑦᑕ ᓄᓇᕗᒻᒥ.
ᓴᖅᑭᑕᐅᔪᖅ ᑎᑎᖅᑲᒃ 311 - 4(3): ᑎᑎᖅᑲᐅᓯᐊᑦ ᑮᓇᐅᔭᓕᕆᓂᕐᒧᑦ ᒥᓂᔅᑕᒧᑦ ᐱᔾᔪᑎᓕᒃ ᐃᖅᑲᓇᐃᔭᖅᑐᓕᕆᓂᕐᒧᑦ ᐊᑐᐊᒐᕐᒥ ᑎᓕᐅᕈᑎᒃ 511 - ᐃᖅᑲᓇᐃᔭᖅᑎᑖᕋᓱᓐᓂᕐᒧᑦ ᖃᐅᔨᓴᕐᓃᑦ (ᐊᕐᓇᒃᑲᖅ)
ᓴᖅᑭᑦᑎᕗᖓ ᐊᔾᔨᖏᓐᓂᖅ ᑎᑎᖅᑲ ᒫᓐᓇᕋᑖᖑᓚᐅᖅᑐᖅ ᑎᑎᕋᐅᓯᐊᕆᓚᐅᖅᑕᓄᑦ ᒥᓂᔅᑕᖓᓄᑦ ᑮᓇᐅᔭᓕᕆᔨᒃᑯᑦ ᐱᔾᔪᑎᒋᓪᓗᒍ ᒐᕙᒪᒃᑯᑦ ᐊᑐᐊᒐᖏᑦ ᑕᐃᒃᑯᓂᖓ ᖃᐅᔨᓴᐃᖃᑦᑕᖅᑐᑦ ᐃᖅᑲᓇᐃᔭᖅᑎᑖᕋᓱᒃᑎᓪᓗᒋᑦ.
ᑎᓕᐅᖅᐸᒃᑲ ᒪᓕᒐᓕᐅᖅᑎᓕᒫᑦ ᑭᒡᒍᓯᐅᓚᐅᖅᑐᖅ ᑕᒪᓐᓇ ᕿᒥᕐᕈᓇᒃᑕᐅᑦᑎᐊᖁᓪᓗᒍ.
ᓴᖅᑭᑕᐅᔪᖅ ᑎᑎᖅᑲᒃ 312 - 4(3): ᑎᑎᖅᑲᐅᓯᐊᑦ ᐃᓄᓕᕆᔨᑐᖃᒃᑯᓐ ᒥᓂᔅᑕᖓᓐᓂᒃ ᐱᔾᔪᑎᓕᒃ ᓂᕿᑦᑎᐊᕙᓕᕆᓂᕐᒧᑦ ᐅᑭᐅᖅᑕᖅᑐᒥ ᐃᑲᔫᑎᒥᒃ (ᐃᓄᒃ)
ᑕᐃᒪ ᑲᑎᒪᔨᐅᖃᑎᒃᑲ ᐅᔾᔨᕈᓱᒃᑲᔅᓯ ᕕᕗᐊᕆ 21, 2017-ᒥ ᑲᑎᒪᓂᖃᖅᑎᓪᓗᑕ ᑎᑎᖅᑲᓂᒃ ᓴᖅᑭᑦᑎᓚᐅᖅᓯᒪᒐᒪ ᑎᑎᕋᖅᑕᕕᓂᓐᓂᑦ ᑖᔅᓱᒧᖓ ᑲᓇᑕᒥ ᒥᓂᔅᑕᖑᔪᒧᑦ ᓄᓇᖃᖅᑳᖅᑐᓕᕆᓂᕐᒧᑦ ᐅᑭᐅᖅᑕᖅᑐᓕᕆᓂᕐᒧᑦ ᐱᔾᔪᑎᖃᖅᑐᑦ ᑲᓇᑕᐅᑉ ᐅᑭᐅᖅᑕᖅᑐᖓᓂ ᓂᕿᑦᑎᐊᕙᓕᕆᓂᕐᒧᑦ.
ᐅᓪᓗᒥ, ᐅᖃᖅᑏ, ᖁᕕᐊᓱᒃᑐᖓ ᑖᔅᓱᒪ ᒥᓂᔅᑕᐅᑉ ᑭᐅᔾᔪᑎᖏᓐᓂᒃ ᓴᖅᑭᑦᑎᔪᓐᓇᕋᒪ. ᑖᓐᓇ ᑭᐅᔾᔪᑕᐅᔪᖅ ᑲᑎᒪᔨᓄᑦ ᑕᑯᓇᒃᑕᐅᑦᑎᐊᖁᒐᓗᐊᖅᐸᕋ.
ᓴᖅᑭᑕᐅᔪᖅ ᑎᑎᖅᑲᒃ 313 - 4(3): ᓇᕿᑦᑕᖅᑕᐅᓯᒪᔪᒦᖔᖅᑐᖅ ᒪᐃ 18, 2017-ᒥ ᐱᖁᔭᓕᐅᕐᕕᔾᔪᐊᒥ ᑲᑎᒪᔨᕋᓛᓄᑦ ᐃᖏᕐᕋᔪᓕᕆᓂᕐᒧᑦ, ᐱᖁᑎᕐᔪᐊᓕᕆᓂᕐᒧᑦ ᓄᓇᓕᓐᓄᓪᓗ ᑲᑎᒪᐅᑎᒥᓂᖏᓐᓂᒃ (ᔪᐊᓇᓯ)
ᐅᖃᖅᑏ, ᐅᓪᓗᒥ ᑎᑎᖅᑲᓂᒃ ᓴᖅᑮᒍᒪᒻᒥᔪᖓ ᑲᑎᒪᔾᔪᑎᒋᔭᐅᓚᐅᖅᑐᑦ ᐃᓚᖓᓂ ᒪᐃ 18, 2017-ᖑᑎᓪᓗᒍ ᒪᓕᒐᓕᐅᖅᑎᕐᔪᐊᒥ ᑲᓇᑕᐅᑉ ᑲᑎᒪᔨᕋᓛᖁᑎᖏᓐᓂᒃ ᑐᕌᖓᓯᑎᓪᓗᒋᑦ ᐃᖏᕐᕋᔪᓕᕆᓂᕐᒧᑦ ᐊᑭᑐᔪᖅᑐᓕᕆᓂᕐᒧᑦ ᐊᒻᒪᓗ ᓄᓇᓕᓐᓂ ᐱᔾᔪᑎᓕᓐᓂᒃ.
ᑲᑎᒪᔨᐅᖃᑎᒃᑲ ᐅᔾᔨᕈᓱᑦᑐᑦᓴᐅᕗᑦ ᑖᓐᓇ ᓄᓇᕗᑦ ᒥᑦᑕᕐᕕᖏᑦ ᓅᑕᐅᔭᕆᐊᖃᕐᓂᖏᓐᓂᑦ ᐊᒻᒪᓗ ᐊᓯᒋᔭᖏᓐᓂᑦ ᐊᑦᑕᓇᖅᑐᒦᖃᑦᑕᖅᑎᓪᓗᒋᑦ ᐅᖃᐅᓯᕆᔭᐅᓚᐅᖅᓯᒪᓐᓂᕐᒪᑦ ᑭᓪᓕᓯᓂᐊᖅᑎᕐᔪᐊᖅ  ᑲᓇᑕᒥ ᑲᑎᒪᔨᕋᓛᑦ ᓵᖓᓃᑦᑎᓪᓗᒍ ᐅᓂᒃᑳᖃᖅᑎᓪᓗᒍ ᒥᑦᑕᕐᕕᓕᕆᓂᐅᑉ ᒥᑦᓵᓄᑦ ᑲᓇᑕᐅᑉ ᐅᑭᐅᖅᑕᖅᑐᖓᓂ.
ᐅᖃᖅᑏ, ᑖᓐᓇ ᐅᔾᔨᕆᔭᐅᑦᓯᐊᖁᔭᕋ ᐊᒻᒪᓗ ᐅᖃᓕᒫᖅᑕᐅᖁᕙᒃᑲ ᒪᓕᒐᓕᐅᖅᑎᐅᖃᑎᒃᑲᓄᑦ ᐊᒻᒪᓗ ᐱᓗᐊᖅᑐᒥᑦ ᒥᓂᔅᑕ ᐱᕙᓪᓕᐊᔪᓕᕆᔨᒃᑯᓐᓄᑦ ᐃᖏᕐᕋᔪᓕᕆᔨᒃᑯᓐᓄᑦ.
ᓴᖅᑭᑕᐅᔪᖅ ᑎᑎᖅᑲᒃ 314 - 4(3): ᑎᑎᖅᑲᐅᓯᐊᑦ ᑲᖏᖅᑐᒑᐱᐅᒃ ᒪᐃᔭᖓᓐᓂᒃ ᑲᓇᐃᑎᐊᓐ ᓄᐊᒃᑯᓐᓄᑦ (ᕿᔪᒃᑖᖅ)
ᒪᓕᒐᓕᐅᖅᑏᑦ ᖃᐅᔨᒪᒻᒪᑕ ᖃᖓᑕᓲᓄᑦ ᐱᔨᑦᑎᕋᖅᑕᐅᓂᕆᔭᖏᑦ ᒥᑭᓂᖅᓴᐃᑦ ᓄᓇᓕᐅᔪᑦ ᐊᔅᓱᐊᓗᒃ ᐃᓱᒫᓘᑎᖃᕐᖓᑕ ᓂᕈᐊᖅᑎᒋᓯᒪᔭᓐᓄᑦ.
ᐅᓪᓗᒥ ᓴᖅᑭᑦᑎᔪᒪᓪᓗᖓ ᐊᔾᔨᖏᓐᓂᑦ ᒪᐃᔭᖓᑕ ᑲᖏᖅᑐᒑᐱᐅᑉ ᑎᑎᕋᖅᑕᒥᓂᖏᑦ ᑲᓇᐃᑎᐊᓐ ᓄᐊᑦᑯᑦ ᖃᖓᑕᓲᖁᑎᖏᓐᓄᑦ ᐱᔾᔪᑎᖃᖅᑐᑦ ᑖᒃᑯᐊ ᖃᖓᑕᓲᓕᕆᔨᒃᑯᑦ, ᖃᖓᑕᓲᓕᕆᔩᑦ ᐃᓱᒫᓗᒋᓚᐅᖅᑕᖏᓐᓂᑦ ᑲᖏᖅᑐᒑᐱᒻᒧᑦ ᑎᑭᖃᑦᑕᕐᓂᐊᕈᓐᓃᕐᓂᖏᓐᓂᑦ.
ᖁᔭᒋᔪᒪᕙᕋ ᒪᐃᔭᖓᑦ ᑲᖏᖅᑐᒑᐱᒻᒥᐅᑦ ᑕᒪᑐᒧᖓ ᐃᓱᒫᓘᑕᐅᔪᒧᑦ ᑎᑎᕋᓚᐅᕐᒪᑦ ᐊᒻᒪᓗ ᑎᓕᐅᖅᐸᒃᑲ ᑲᑎᒪᔨᐅᖃᑎᒃᑲ ᑖᒃᑯᓂᖓ ᕿᒥᕐᕈᑦᑎᐊᖁᓪᓗᒋᑦ ᑎᑎᖅᑲᖅᑕᐅᓯᒪᔪᓂᒃ ᒪᐃᔭᒧᑦ.
ᓴᖅᑭᑕᐅᔪᖅ ᑎᑎᖅᑲᒃ 315 - 4(3): ᑲᖏᖅᖠᓂᕐᒥ ᑲᑎᓯᒪᔪᒥᒃ ᓄᓇᓕᑦᑕᖃᐃᓐᓇᕈᓐᓇᓂᕐᒧᑦ ᐸᕐᓇᐅᑎᖓᑦ (ᓴᒻᒧᖅᑐᖅ, ᐋ)
ᐅᖃᖅᑏ, ᓴᖅᑭᖅᑎᔪᒪᔪᖓ ᑎᑎᖅᑲᓂᒃ ᒫᓐᓇᕐᓂᓴᐅᓂᖅᐹᓂᒃ ᑲᖏᖅᖠᕐᓂᕐᒥᑦ ᓄᓇᓕᖕᓂᑦ ᓄᐊᑕᐅᓯᒪᔪᑦ ᓄᖑᑦᑐᖅᐸᓪᓕᐊᓂᖏᓐᓄᑦ ᐸᕐᓇᐅᑎᒃᓴᖏᓐᓂᑦ.
ᑖᒃᑯᐊ, ᐅᖃᕈᒪᓪᓗᖓ ᓯᕕᑭᑦᑐᒧᑦ ᐊᑯᓐᓂᖅᓱᖅᑐᒃᑯᓪᓗ ᓯᕕᑐᔪᒧᓪᓗ ᑐᕌᒐᒃᓴᕆᔭᖓ ᐊᔾᔨᑦᑎᐊᑲᓴᒋᔭᖓ ᑭᖑᓂᑦᑎᓐᓂᑦ ᐱᔭᐅᔪᒪᓗᐊᖅᑐᑦ.
ᐱᓗᐊᖅᑐᒥᑦ ᓄᓇᓖᑦ ᓱᓕ ᓴᓐᖏᔪᒥᑦ ᐃᑲᔪᖅᑐᐃᔪᑦ ᓴᓇᖁᔨᔪᑦ ᐃᓐᓇᒃᑯᕕᖕᒥᑦ 24−ᓄᑦ ᐃᑲᕐᕋᓄᑦ ᐸᖅᑭᔭᐅᔪᓐᓇᖃᑦᑕᕐᓂᐊᕐᒪᑕ ᐃᓐᓇᑐᖃᐃᑦ.
ᓴᖅᑭᑕᐅᔪᖅ ᑎᑎᖅᑲᒃ 316 - 4(3): ᐅᓂᒃᑳᓕᐊᑦ ᑲᑎᒪᔨᕋᓛᓄᑦ ᒪᓕᒐᒃᓴᓕᕆᓂᕐᒧᑦ ᒪᓕᒐᒃᓴᖅ 37−ᒧᑦ, ᒪᓕᒐᖅ ᐋᖅᑭᒋᐊᖅᑕᐅᖁᓪᓗᒍ ᐃᓕᓐᓂᐊᖅᑐᓕᕆᓂᕐᒧᑦ ᒪᓕᒐᖅ ᐊᒻᒪᓗ ᐃᓄᐃᑦ ᐅᖃᐅᓯᖓᓂᒃ ᓴᐳᒻᑦᑎᓂᕐᒧᑦ ᒪᓕᒐᖅ (ᓴᒻᒧᖅᑐᖅ, ᑖ)
ᑖᒻ ᓴᒻᒧᖅᑐᖅ: ᖁᔭᓐᓇᒦᒃ, ᐅᖃᖅᑎᑦᑎᔩ. (ᑐᓵᔨᑎᒍᑦ) ᐃᒃᓯᕙᐅᑕᕆᔭᐅᓪᓗᖓ ᑲᑎᒪᔨᕋᓛᖏᓐᓄᑦ ᒪᓕᒐᒃᓴᓕᕆᓂᕐᒧᑦ ᓴᖅᑭᑦᑎᔪᒪᔪᖓ ᐊᔾᔨᖏᓐᓂᑦ ᑎᑎᖅᑲᑦ ᑐᓂᔭᐅᖃᑦᑕᓚᐅᖅᑐᑦ. ᑲᑎᒪᔨᕋᓛᓄᑦ ᑐᓂᔭᐅᖃᑦᑕᓚᐅᖅᑐᑦ ᒪᓕᒐᒃᓴᖅ 37, ᐱᔾᔪᑎᒋᓪᓗᒍ ᐋᖅᑭᒋᐊᕈᑕᐅᓂᐊᖅᑐᖅ ᒪᓕᒐᖓᓂ ᐃᓕᓐᓂᐊᕐᓂᓕᕆᓂᕐᒧᑦ ᐱᖁᔭᖓᓄᑦ ᐊᒻᒪᓗ ᐃᓄᐃᑦ ᐅᖃᐅᓯᖓᑕ ᓴᐳᒻᒥᐅᓯᖅᑕᐅᓯᒪᓂᖓᑕ ᒪᓕᒐᖏᓐᓂᑦ.
ᐅᖃᖅᑏ, ᑖᒃᑯᐊ ᑐᓂᔭᐅᓚᐅᖅᑐᑦ ᑎᑎᖅᑲᑦ ᐅᓄᖅᑐᒻᒪᕆᐊᓗᐃᑦ ᐃᑲᔪᖅᑐᐃᓐᖏᒻᒪᑕ ᒪᓕᒐᒃᓴᖅ 37−ᒥᒃ. ᐊᒻᒪᓗ ᑎᓕᐅᖅᐸᒃᑲ ᐃᓘᓐᓇᖏᑦ ᒪᓕᒐᓕᐅᖅᑏᑦ ᕿᒥᕐᕈᓇᑦᑎᐊᖁᓪᓗᒋᑦ ᑖᒃᑯᓂᖓ ᑎᑎᖅᑲᓂᒃ ᑐᓂᔭᐅᓚᐅᖅᑐᓂᒃ. (ᑐᓵᔨᑎᒎᕈᓐᓃᖅᑐᖅ) ᖁᔭᓐᓇᒦᒃ, ᐅᖃᖅᑎᑦᑎᔩ.
ᑎᑎᖅᑲᑦ ᓴᖅᑭᑕᐅᓂᖏᑦ. (ᑐᓵᔨᑎᒍᑦ) ᐱᖃᖅᑐᖓ.
ᓴᖅᑭᑕᐅᔪᖅ ᑎᑎᖅᑲᒃ 317 - 4(3): 2015-2016 ᑳᓪᑐᕌᓕᕆᓂᕐᒧᑦ ᐅᓂᒃᑳᓕᐊᖅ ᒪᓕᒐᓕᐅᕐᕕᐅᑉ ᑎᑎᕋᕐᕕᖓᓐᓂᒃ ᐊᒻᒪᓗ ᐃᓛᒃᑰᖓᔪᑦ ᐱᓕᕆᔨᒋᔭᐅᔪᑦ ᑎᑎᕋᕐᕕᖏᓐᓂᒃ ᒪᓕᒐᓕᐅᕐᕕᒻᒧᑦ (ᐅᖃᖅᑎ)
ᓴᖅᑭᑕᐅᔪᖅ ᑎᑎᖅᑲᒃ 318 - 4(3): 2015−2016−ᒥ ᐊᕐᕌᒍᑕᒫᑦ ᐅᓂᒃᑳᖅ ᑭᒡᒐᑐᖅᑎᒥᒃ ᓱᕈᓯᕐᓄᑦ ᒪᒃᑯᒃᑐᓄᓪᓗ (ᐅᖃᖅᑎ)
ᒪᕐᕉᖕᓂᒃ ᓴᖅᑭᑦᑎᔪᒪᒐᒪ ᐅᓪᓗᒥ.
ᓯᕗᓪᓕᖅᐹᖅ ᑖᓐᓇ 2016-17 ᑳᓐᑐᕌᒃᑕᐅᓯᒪᔪᑦ ᐅᓂᒃᑳᖏᑦ ᒪᓕᒐᓕᐅᕐᕕᖕᒧᑦ. ᑳᓐᑐᕌᒃᑕᐅᓯᒪᔪᑦ ᐊᒻᒪᓗ ᑎᑎᕋᕐᕕᖏᑦ ᐃᒻᒥᒃᑰᖅᑐᑦ ᐃᖅᑲᓇᐃᔭᖅᑎᖏᑦ ᒪᓕᒐᓕᐅᕐᕕᐅᑉ.
ᑐᒡᓕᐊ ᑖᓐᓇ ᑎᑎᕋᖅᓯᒪᔪᖅ 2015-16 ᐊᕐᕌᒍᑕᒫᖅᓯᐅᑦ ᐅᓂᒃᑳᓕᐊᕆᖃᑦᑕᖅᑕᖓ ᑭᒡᒐᖅᑐᖅᑎᖓᑕ ᓱᕈᓰᑦ ᒪᒃᑯᒃᑐᓪᓗ. (ᑐᓵᔨᑎᒎᕈᓐᓃᖅᑐᖅ) ᖁᔭᓐᓇᒦᒃ.
ᑲᑎᒪᔨ ᖃᒪᓂᑦᑐᐊᕐᒧᑦ, ᒥᔅᑕ ᓯᒥᐅᓐ ᒥᑭᓐᖑᐊᖅ.
ᐱᒋᐊᖅᑎᑕᖅ 047 - 4(3): ᐃᓚᔭᐅᓂᖏᑦ ᑲᑎᒪᓃᑦ ᐃᒃᑲᕐᕋᖏᑦ ᐅᓪᓗᖏᓪᓗ - ᖃᐅᔨᒃᑲᐃᒍᑦ (ᒥᑭᓐᖑᐊᖅ)
ᖃᐅᔨᒃᑲᐃᕗᖓ ᕿᑎᖅᑰᒥ ᔫᓂ 1−ᖑᓕᖅᐸᑦ ᐅᑯᓂᖓ ᐱᖁᔨᕗᖔᓛᕋᒪ;
ᓅᑦᑎᒋᐊᖅᐳᖓ ᑐᒡᓕᖅᑕᐅᓪᓗᖓ ᒪᓕᒐᖅᑎᖓᓄᑦ ᐊᒡᒍᒧᑦ. ᐅᖃᖅᑏ, ᑐᓂᔭᐅᓪᓗᓂ ᐱᔪᓐᓇᕐᓂᕐᒥᑦ ᐋᖅᑭᒃᓯᔪᓐᓇᕐᓂᐊᕐᒪᑦ ᑲᑎᒪᕐᔪᐊᕐᓇᐅᑉ ᐃᑲᕐᕋᖏᓐᓂᑦ ᐅᓪᓗᖏᓐᓂᒡᓗ ᒪᓕᒡᓗᒋᑦ ᑖᒃᑯᐊ ᐃᖅᑲᓇᐃᔮᒃᓴᖏᑦ ᑲᑎᒪᔾᔪᑎᒃᓴᐅᑉ ᐃᖅᑲᓇᐃᖅᑕᐅᖁᓪᓗᒋᑦ ᑲᑎᒪᓐᓇᐅᑉ ᓯᓚᑖᒍᑦ ᑲᑎᒪᔪᓐᓇᖃᑦᑕᕐᓂᐊᕐᒪᑕ ᐅᐱᕐᖔᒃᑯᑦ ᑲᑎᒪᕐᔪᐊᕐᓂᖏᓐᓂᑦ.
ᓈᒻᒪᒃᓯᒃᐸᑦ ᐃᓘᓐᓇᖏᓐᓄᑦ ᐊᖏᖅᑕᐅᔪᒪᓂᐊᖅᑐᖓ ᐅᓪᓗᒥ ᐱᖁᔨᕗᖔᕈᑎᖓ ᑲᒪᒋᔪᓐᓇᕐᓂᐊᕋᑦᑎᒍ.
ᓯᕗᓪᓕᖅᐹᒥᒃ ᐅᖃᓕᒫᖅᑕᐅᓂᖏᑦ, ᖃᐃᔨᒃᑲᐅᑦ ᓯᕗᓪᓕᖅᐹᒥᒃ ᐅᖃᓕᒫᖅᑕᐅᖁᓪᓗᒋᑦ, ᑮᓇᐅᔭᓕᕆᔨᒃᑯᑦ ᒥᓂᔅᑕᖓᑦ ᒥᔅᑐ ᐲᑐᓴᓐ.
ᒪᓕᒐᒃᓴᖅ 44 - ᑮᓇᐅᔭᐃᑦ ᐊᑐᖅᑐᒃᓴᓄᑦ ᐃᓚᒋᐊᕈᑦ (ᐊᐅᓚᔾᔪᑏᑦ ᐋᖅᑭᐅᒪᐃᓐᓇᕈᑏᓪᓗ) ᒪᓕᒐᖅ, ᓈᓴᐅᑎᖓ 1, 2017-2018 - ᖃᐅᔨᒃᑲᐃᒍᑦ
ᐊᖓᔪᖅᑳᖅ ᑮᑦ ᐲᑕᓴᓐ (ᑐᓵᔨᑎᒍᑦ): ᐅᖃᖅᑏ, ᖃᐅᔨᒃᑲᐃᕗᖓ ᐱᖓᔪᐊᓐᓂᒃ ᒪᐃ 31-ᖑᓕᖅᐸ 2017, ᒪᓕᒐᒃᓴᖅ 44, ᐃᓚᒋᐊᕈᑎ ᑮᓇᔭᖅᑐᕈᑎᒃᓴᓄᑦ (ᐊᐅᓚᔾᔪᑏᑦ ᐋᖅᑭᐅᒪᐃᓐᓇᕈᑎᓄᓪᓗ) ᒪᓕᒐᖅ, ᓈᓴᐅᑎᖓ 1, 2017-18, ᓯᕗᓪᓕᖅᐹᒥᒃ ᐅᖃᓕᒫᖅᑕᐅᖁᓪᓗᒍ.
ᓱᓕ ᐱᑕᖃᒃᑲᓐᓂᕋᒪ.
ᐅᖃᖅᑎ (ᑐᓵᔨᑎᒍᑦ): ᖃᐅᔨᒃᑲᐃᔾᔪᑏᑦ ᐱᖁᔨᕗᖔᕈᑎᒃᓴᓂᑦ.
ᑮᓇᔭᓕᕆᔨᒃᑯᑦ ᒥᓂᔅᑕᖓ, ᒥᔅᑐ ᐲᑐᓴᓐ.
ᒪᓕᒐᒃᓴᖅ 45 - ᑮᓇᐅᔭᐃᑦ ᐊᑐᖅᑐᒃᓴᓄᑦ ᐃᓚᒋᐊᕈᑦ (ᐊᑭᑐᔪᖅᑐᕈᑎᒃᓴᐃᑦ) ᒪᓕᒐᖅ, ᓈᓴᐅᑎᖓ 2, 2017-2018 - ᖃᐅᔨᒃᑲᐃᒍᑦ
ᒪᒥᐊᓇᖅ.
ᐅᖃᖅᑏ, ᖃᐅᔨᒃᑲᐃᕗᖓ ᒪᐃ 31-ᖑᓕᖅᐸᑦ 2017, ᒪᓕᒐᒃᓴᖅ 45, ᐃᓚᒋᐊᕈᑎ ᑮᓇᐅᔭᖅᑐᕈᑎᒃᓴᓄᑦ (ᐊᑭᑐᖅᑐᕈᑎᓄᑦ) ᒪᓕᒐᖅ, ᓈᓴᐅᑖ 2, 2017-18, ᓯᕗᓪᓕᖅᐹᒥᒃ ᐅᖃᓕᒫᖅᑕᐅᖁᓪᓗᒍ.
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᑲᑎᒪᔾᔪᑎᒃᓴᑦᑎᓐᓂ 16.
ᐱᖁᔨᕈᖔᕈᑏᑦ.
ᖃᒪᓂᑦᑐᐊᕐᒧᑦ ᒪᓕᒐᓕᐅᖅᑎ, ᒥᔅᑕ ᓯᒥᐅᓂ ᒥᑭᓐᖑᐊᖅ.
ᑕᐃᒪ ᐊᖏᖅᑕᐅᔪᒪᕗᖓ ᑖᓐᓇ ᐱᖁᔨᕈᖔᕈᑎᒐ ᑲᒪᒋᔪᒪᓪᓗᒍ.
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᒪᓕᒐᓕᐅᖅᑎ ᐊᖏᖅᑕᐅᔪᒪᖕᒪᑦ ᑲᒪᒋᔪᒪᓪᓗᓂᐅᒃ ᐱᖁᔨᕗᖔᕈᑎᓂᒃ.
ᐋᒃᑳᑐᖃᖅᐹ?
ᒥᔅᑕ ᒥᑭᓐᖑᐊᖅ ᑲᔪᓯᑐᐃᓐᓇᕆᑦ.
ᐱᒋᐊᖅᑎᑕᖅ 047 - 4(3): ᐃᓚᔭᐅᓂᖏᑦ ᑲᑎᒪᓃᑦ ᐃᒃᑲᕐᕋᖏᑦ ᐅᓪᓗᖏᓪᓗ (ᒥᑭᓐᖑᐊᖅ)
ᐱᒋᐊᖅᑎᑦᑎᕗᖓ ᐊᐃᑉᐱᖅᑕᐅᓪᓗᖓ ᒪᓕᒐᓕᐅᖅᑎᒧᑦ ᐊᒡᒍᒧᑦ ᑖᓐᓇ ᐅᖃᖅᑏ, ᐱᔪᓐᓇᖅᑎᑕᐅᖁᓪᓗᒍ ᑲᑎᒪᕕᒃᓴᓂᒃ ᐃᑲᕐᕋᖏᓐᓂᒃ ᐅᓪᓗᖏᓐᓄᓪᓗ ᐅᖃᖅᑎᐅᑉ ᓈᒻᒪᒋᔭᖏᓐᓂᑦ ᐃᑲᔪᖁᑎᖃᖁᓪᓗᒍ ᑖᒃᑯᐊ ᐱᔭᒃᓴᐃᑦ ᒪᓕᒐᓕᐅᕐᕕᖕᒥᑦ ᑕᕝᕙᓂ ᐅᐱᕐᖔᖅ 2017 ᑲᑎᒪᕐᔪᐊᕐᓂᖏᓐᓂᑦ ᒪᓕᒐᓕᐅᖅᑏᑦ.
ᐱᖁᔨᕈᖔᕈᒻᒧᑦ.
ᓈᖕᒪᒃᓴᖅᑐᑦ. (ᑐᓵᔨᑎᒎᕈᓐᓃᖅᑐᖅ) ᖁᔭᓐᓇᒦᒃ. (ᑐᓵᔨᑎᒍᑦ) ᓈᖕᒪᒃᓴᖏᑦᑐᑦ.
ᓯᕗᓪᓕᖅᐹᒥᒃ ᐅᖃᓕᒫᖅᑕᐅᓂᖓ ᒪᓕᒐᒃᓴᐃᑦ.
ᐊᖓᔪᖅᑳᖅ ᑮᑦ ᐲᑕᓴᓐ (ᑐᓵᔨᑎᒍᑦ): ᐅᖃᖅᑏ, ᐊᖏᖅᑕᐅᔪᒪᕗᖓ ᐅᓪᓗᒥ ᐊᑕᐅᓯᕐᒥᑦ ᑐᓴᐅᒪᑎᑕᐅᔪᖓ ᓴᓂᕐᕙᒃᑕᐅᖁᓪᓗᒍ ᒪᓕᒐᒃᓴᖅ 44-ᒧᑦ ᐅᓪᓗᒥᒧᑦ.
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᒥᓂᔅᑕ ᐊᖏᖅᑕᐅᔪᒪᖕᒪᑦ ᑖᓐᓇ ᒪᓕᒐᒃᓴᖅ 44 ᐅᓪᓗᒥ ᐅᖃᓕᒫᖅᑕᐅᖁᓪᓗᒍ.
ᐋᒡᒑᖅᑐᖃᖏᒻᒪᑦ, ᒥᔅᑕ ᐲᑕᓴᓐ ᑲᔪᓯᒋᑦ.
ᒪᓕᒐᒃᓴᖅ 44 - ᑮᓇᐅᔭᐃᑦ ᐊᑐᖅᑐᒃᓴᓄᑦ ᐃᓚᒋᐊᕈᑦ (ᐊᐅᓚᔾᔪᑏᑦ ᐋᖅᑭᐅᒪᐃᓐᓇᕈᑏᓪᓗ) ᒪᓕᒐᖅ, ᓈᓴᐅᑎᖓ 1, 2017-2018 - ᓯᕗᓪᓕᖅᐹᒥᒃ ᐅᖃᓕᒫᖅᑕᐅᓂᖓ
ᐅᖃᖅᑏ, ᐱᒋᐊᖅᑎᑕᐅᓪᓗᖓ ᐊᐃᑉᐱᖅᑕᐅᓪᓗᖓ ᐊᕐᕕᐊᑦ ᓂᒋᐊᓄᑦ. ᑖᓐᓇ ᒪᓕᒐᒃᓴᖅ 44, ᑮᓇᐅᔭᐃᑦ ᐊᑐᖅᑐᔅᓴᐃᑦ (ᐊᐅᓚᔾᔪᑏᑦ ᐋᖅᑭᐅᒪᐃᓐᓇᕈᑏᓪᓗ) ᒪᓕᒐᖅ, ᓈᓴᐅᑖ 1, 2017-18, ᓯᕗᓪᓕᖅᐹᒥᒃ ᐅᖃᓕᒫᖅᑕᐅᖁᓪᓗᒍ.
(ᑐᓵᔨᑎᒍᑦ) ᓯᕗᓪᓕᖅᐹᒥᒃ ᐅᖃᓕᒫᖅᑕᐅᔪᑦ ᒪᓕᒐᒃᓴᐃᑦ, ᑮᓇᐅᔭᓕᕆᓂᕐᒧᑦ ᒥᓂᔅᑕ, ᒥᔅᑕ ᑮᑦ ᐲᑕᓴᓐ.
ᐊᖓᔪᖅᑳᖅ ᑮᑦ ᐲᑕᓴᓐ (ᑐᓵᔨᑎᒍᑦ): ᐅᖃᖅᑏ, ᑐᒃᓯᕋᖅᐳᖓ ᐅᓪᓗᒥᒃ ᐊᑕᐅᓯᕐᒥᑦ ᑐᓴᐅᒪᔾᔪᑕᐅᔭᕆᐊᖃᕐᓂᖓ ᓴᓂᕐᕙᒃᑕᐅᖁᓪᓗᒍ ᒪᓕᒐᒃᓴᖅ 45-ᒧᑦ.
(ᑐᓵᔨᑎᒍᑦ) ᒥᓂᔅᑕ ᐊᖏᖅᑕᐅᔪᒪᖕᒪᑦ ᑖᓐᓇ ᒪᓕᒐᒃᓴᖅ 45  ᐅᖃᓕᒫᖅᑕᐅᖁᓪᓗᒍ ᐅᓪᓗᒥ.
ᒥᓂᔅᑕ ᐲᑕᓴᓐ ᑲᔪᓯᑐᐃᓐᓇᕆᑦ.
ᒪᓕᒐᒃᓴᖅ 45 - ᑮᓇᐅᔭᐃᑦ ᐊᑐᖅᑐᒃᓴᓄᑦ ᐃᓚᒋᐊᕈᑦ (ᐊᑭᑐᔪᖅᑐᕈᑎᒃᓴᐃᑦ) ᒪᓕᒐᖅ, ᓈᓴᐅᑎᖓ 2, 2017-2018 - ᓯᕗᓪᓕᖅᐹᒥᒃ ᐅᖃᓕᒫᖅᑕᐅᓂᖓ
ᐱᒋᐊᖅᑎᑦᑎᕗᖓ ᐊᐃᑉᐱᖅᑕᐅᓪᓗᖓ ᒪᓕᒐᓕᐅᖅᑎᒧᑦ ᐊᕐᕕᐊᑦ ᓂᒋᐊᓄᑦ ᑖᓐᓇ ᒪᓕᒐᒃᓴᖅ 45, ᑮᓇᐅᔭᐃᑦ ᐊᑐᖅᑐᔅᓴᐃᑦ (ᐊᑭᑐᔪᖅᑐᕈᑎᓄᑦ) ᒪᓕᒐᖅ, ᓈᓴᐅᑖ 2, 2017-18, ᓯᕗᓪᓕᖅᐹᒥᒃ ᐅᖃᓕᒫᖅᑕᐅᖁᓪᓗᒍ.
ᑐᒡᓕᐊᓂᒃ ᐅᖃᓕᒫᖅᑕᐅᓂᖓ ᒪᓕᒐᒃᓴᐃᑦ ᑮᓇᐅᔭᓕᕆᓂᕐᒧᑦ ᒥᓂᔅᑕ, ᒥᔅᑕ ᑮᑦ ᐲᑕᓴᓐ.
ᒪᓕᒐᒃᓴᖅ 44 - ᑮᓇᐅᔭᐃᑦ ᐊᑐᖅᑐᒃᓴᓄᑦ ᐃᓚᒋᐊᕈᑦ (ᐊᐅᓚᔾᔪᑏᑦ ᐋᖅᑭᐅᒪᐃᓐᓇᕈᑏᓪᓗ) ᒪᓕᒐᖅ, ᓈᓴᐅᑎᖓ 1, 2017-2018 - ᐊᐃᑉᐹᓂᒃ ᐅᖃᓕᒫᖅᑕᐅᓂᖓ
ᐱᒋᐊᖅᑎᑦᑎᕗᖓ, ᐊᐃᑉᐲᓪᓗᓂ ᒪᓕᒐᓕᐅᖅᑎ ᐊᕐᕕᐊᑦ ᓂᒋᐊᓄᑦ, ᒪᓕᒐᒃᓴᖅ 44, ᑮᓇᐅᔭᐃᑦ ᐊᑐᖅᑐᔅᓴᐃᑦ (ᐊᐅᓚᔾᔪᑏᑦ ᐋᖅᑭᐅᒪᐃᓐᓇᕈᑏᓪᓗ) ᒪᓕᒐᖅ, ᓈᓴᐅᑕ 1, 2017-18, ᐅᖃᓕᒫᖅᑕᐅᓂᖃᖁᓪᓗᒍ ᑐᓪᓕᐊᓂᒃ.
ᐅᖃᖅᑏ, ᑖᓐᓇ ᑮᓇᐅᔭᓂᒃ ᐊᑐᖅᑐᔅᓴᓕᐊᖑᔪᖅ ᐊᑭᓕᖅᑕᐅᔪᓐᓇᖁᓪᓗᒋᑦ ᐊᐅᓚᔾᔪᑎᓄᑦ ᐋᖅᑭᐅᒪᐃᓐᓇᕈᑎᓄᓪᓗ ᓄᓇᕗᑦ ᒐᕙᒪᒃᑯᖏᓐᓄᑦ ᐊᑭᓕᕆᐊᓕᖏᓐᓂᒃ ᑮᓇᐅᔭᑐᕐᓇᐅᑉ ᐊᕐᕌᒍᖓᒥ ᐃᓱᓕᓐᓂᐊᖅᑐᖅ ᒫᑦᓯ 31, 2018−ᒥ.
ᐱᖁᔨᕗᖔᕈᑦ ᑲᔪᓯᕗᖅ ᐊᒻᒪ ᒪᓕᒐᒃᓴᖅ 44 ᑐᓐᓂᕆᔭᐅᕗᖅ ᑲᑎᒪᑐᐃᓐᓇᖅᑐᓄᑦ.
ᑮᓇᐅᔭᓕᕆᓂᕐᒧᑦ ᒥᓂᔅᑕᐅᔪᖅ, ᒥᔅᑕ ᑮᑦ ᐲᑕᓴᓐ.
ᒪᓕᒐᒃᓴᖅ 45 - ᑮᓇᐅᔭᐃᑦ ᐊᑐᖅᑐᒃᓴᓄᑦ ᐃᓚᒋᐊᕈᑦ (ᐊᑭᑐᔪᖅᑐᕈᑎᒃᓴᐃᑦ) ᒪᓕᒐᖅ, ᓈᓴᐅᑎᖓ 2, 2017-2018 - ᐊᐃᑉᐹᓂᒃ ᐅᖃᓕᒫᖅᑕᐅᓂᖓ
ᐱᒋᐊᖅᑎᑦᑎᕗᖓ, ᐊᐃᑉᐲᓪᓗᓂ ᒪᓕᒐᓕᐅᖅᑎ ᐊᕐᕕᐊᑦ ᓂᒋᐊᓄᑦ, ᒪᓕᒐᒃᓴᖅ 45, ᑮᓇᐅᔭᐃᑦ ᐊᑐᖅᑐᔅᓴᐃᑦ (ᐊᑭᑐᔪᖅᑐᕈᑎᓄᑦ) ᒪᓕᒐᖅ, ᓈᓴᐅᑕ 2, 2017-18, ᐅᖃᓕᒫᖅᑕᐅᓂᖃᖁᓪᓗᒍ ᑐᓪᓕᐊᓂᒃ.
ᐅᖃᖅᑏ, ᑖᓐᓇ ᑮᓇᐅᔭᓂᒃ ᐊᑐᖅᑐᔅᓴᓕᐊᖑᔪᖅ ᐊᑭᓕᖅᑕᐅᔪᓐᓇᖁᓪᓗᒋᑦ ᐊᑭᑐᔪᖅᑐᕈᑎᓄᑦ ᓄᓇᕗᑦ ᒐᕙᒪᒃᑯᖏᓐᓄᑦ ᐊᑭᓕᕆᐊᓕᖏᓐᓂᒃ ᑮᓇᐅᔭᑐᕐᓇᐅᑉ ᐊᕐᕌᒍᖓᒥ ᐃᓱᓕᓐᓂᐊᖅᑐᖅ ᒫᑦᓯ 31, 2018−ᒥ.
ᐱᖁᔨᕗᖔᕈᑦ ᑲᔪᓯᕗᖅ ᐊᒻᒪ ᒪᓕᒐᒃᓴᖅ 45 ᑐᓐᓂᕆᔭᐅᕗᖅ ᑲᑎᒪᑐᐃᓐᓇᖅᑐᓄᑦ.
ᑲᑎᒪᑐᐃᓐᓇᕐᓂᕐᒧᑦ ᒪᓕᒐᔅᓴᓄᑦ ᐊᓯᖏᓐᓄᓪᓗ.
ᐱᒋᐊᖅᑎᑕᖅ 048 - 4(3): ᐅᓪᓗᕐᒧᑦ ᓄᖅᑲᕐᓂᖅ (ᒥᑭᓐᖑᐊᖅ)
ᒪᓕᓪᓗᒍ ᒪᓕᒋᐊᓕᒃ 46, ᐱᒋᐊᖅᑎᑦᑎᕗᖓ ᐊᐃᑉᐲᓪᓗᓂ ᒪᓕᒐᓕᐅᖅᑎ ᐊᒡᒍᒧᑦ, ᒪᓕᒐᓕᐅᕐᕕᒃ ᓄᖅᑲᑲᐃᓐᓇᖁᓪᓗᒍ ᐅᓪᓗᒥᒧᑦ.
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᐱᖁᔨᕗᖔᕈᑦ ᓈᒻᒪᒻᒪᑦ ᐊᒻᒪ ᐋᔩᕈᑕᐅᔪᓐᓇᕋᓂ.
ᐱᖁᔨᕗᖔᕈᑦ ᑲᔪᓯᕗᖅ ᐊᒻᒪ ᑲᔪᓯᑐᐃᓐᓇᕐᓂᐊᖅᐳᒍᑦ ᑲᑎᒪᔾᔪᑎᔅᓴᖅ 22−ᒧᑦ.
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᒪᓕᒐᓕᐅᖅᑏᑦ ᐃᓚᒋᓂᐊᖅᐸᒻᒪ ᐹᒥ 4:00−ᒧᐊᖅᐸᑦ ᐅᓐᓄᓴᒃᑯᑦ ᑎᑎᖅᑲᓂᐊᖅᑎᒃᑯᑦ ᐱᓕᕆᓂᐊᖅᑎᓪᓗᒋᑦ.
ᓄᖅᑲᖓᓂᐊᓕᕐᒥᔪᒍᑦ ᐱᖓᑦᑎᓐᖑᕋᓱᓐᓂᖓᓂ, ᒪᐃ 31, 2017-ᒥ 1:30-ᒧᐊᖅᐸᑦ ᐅᓐᓄᓴᒥ.
>>ᑲᑎᒪᓂᖅ ᓄᖅᑲᖅᑐᖅ 15:39ᒧᐊᖅᑎᓪᓗᒍ
ᑎᑎᕋᖅᓯᒪᔪᑦ ᑐᑭᓯᒋᐊᕈᑏᑦ - ᒪᐃ 30, 2017
ᐊᐱᖅᑯᑎ ᑭᐅᔭᑎᓪᓗᒍ
ᐊᐱᕆᔭᖓ: ᒥᓂᔅᑕ ᐹᓪ ᖁᐊᓵᖅ, ᒪᓕᒐᓕᐅᖅᑎ
ᐃᓕᓐᓂᐊᖅᑐᓕᕆᔨᒃᑯᑦ
ᓈᓴᐅᑕ: 023 - 4(3)
ᐅᓪᓗᖓ: ᒫᔾᔨ 14, 2017
ᐱᔾᔪᑎᐊ : ᖁᑦᑎᖕᓂᖅᓴᒨᖅᑎᑦᑎᓂᖅ ᐃᓱᒪᓕᐅᖅᑕᐅᓯᒪᔪᑦ ᑕᐃᑲᓂ ᐃᓚᖓ 15-ᒥᑦ ᐃᓕᓐᓂᐊᖅᑐᓕᕆᓂᕐᒧᑦ ᐱᖁᔭᖓᓂ.
ᐊᐱᖅᑯᑎ 1:
ᓄᓇᓕᖕᓂᑦ ᐃᓕᓐᓂᐊᕐᕕᖕᓂᒡᓗ ᐊᕕᒃᑐᖅᑕᐅᓯᒪᔪᓂ, ᖃᓄᑎᒋᑦ ᐃᓕᓐᓂᐊᖅᑎᖃᕐᒪᖔᑕ ᖁᑦᑎᖕᓂᓖᑦ 9−ᒥᑦ 12−ᒧᑦ ᖁᑦᑎᖕᓂᓴᒨᖅᑕᐅᓚᐅᖅᑐᑦ ᑕᐃᑲᓂ ᐃᓚᖓ 15-ᒥᑦ ᐃᓕᓐᓂᐊᖅᑐᓕᕆᓂᕐᒧᑦ ᐱᖁᔭᖓᓂ ᐊᕐᕌᒍᑕᒫᖅ ᐃᓕᓐᓂᐊᕐᓂᐅᔪᓂ:
ᑭᐅᔭᐅᔪᖅ:
ᖃᐅᔨᒪᒋᑦ ᑭᐅᔭᐅᔪᑦ ᐊᐱᖅᑯᑎ 1−ᒥᑦ ᐱᖃᓯᐅᔨᕗᖅ ᑭᐅᔭᐅᔪᒥᑦ ᐊᐱᖅᑯᑎ 2−ᒥᑦ.
ᐊᐱᖅᑯᑎ 2:
ᓄᓇᓕᖕᓂᑦ ᐃᓕᓐᓂᐊᕐᕕᖕᓂᒡᓗ ᐊᕕᒃᑐᖅᑕᐅᓯᒪᔪᑦ, ᖃᓄᑎᒋᑦ ᐃᓕᓐᓂᐊᖅᑎᖃᕐᒪᖔᑕ ᖁᑦᑎᖕᓂᓖᑦ 9−ᒥᑦ 12−ᒧᑦ ᖁᑦᑎᖕᓂᓴᒨᖅᑕᐅᓚᐅᖅᑐᑦ ᑕᐃᑲᓂ ᐃᓚᖓ 15-ᒥᑦ ᐃᓕᓐᓂᐊᖅᑐᓕᕆᓂᕐᒧᑦ ᐱᖁᔭᖓᓂ ᐊᕐᕌᒍᑕᒫᖅ ᐃᓕᓐᓂᐊᕐᓂᐅᔪᓂ:
ᑭᐅᔭᐅᔪᖅ:
ᖁᑦᑎᖕᓕᓖᑦ 9
ᖃᐅᔨᒪᔭᕆᐊᖃᓪᓚᕆᒃᐳᑎᑦ ᒥᑭᓛᓄᑦ ᖁᑦᑎᖕᓂᓖᑦ 9−ᒧᑦ, ᐃᓕᓐᓂᐊᖅᑎ ᖁᕝᕙᕆᐊᖅᑕᐅᖃᑦᑕᖅᐳᖅ ᐃᓕᓐᓂᐊᖅᑕᒥᓂ ᐅᕝᕙᓘᓐᓃᑦ ᖁᑦᑎᖕᓂᖓᓃᖏᓐᓇᖅᖢᓂ.
ᑭᓯᐊᓂᑦᑕᐅᖅ, ᐱᔾᔪᑎᖏᑦ ᐊᑖᓂ ᓇᓗᓇᐃᖅᓯᒪᕗᑦ ᐊᖓᔪᒃᓯᐅᓂᖅᓴᑦ ᖁᑦᑎᖕᓂᓖᖕᓄᖃᑦᑕᖅᑐᑦ ᐊᒻᒪ ᐊᔾᔨᒌᖏᖢᓂᐅᒃ ᐃᓕᓐᓂᐊᖅᑎᑦ ᑲᔪᓯᑎᓪᓗᒋᑦ ᖁᑦᑎᖕᓂᖏᑦ, ᖁᑦᑎᖕᓂᓖᑦ 9−ᒥᑦ ᑭᖑᓪᓕᖅᐹᖑᕗᖅ ᖁᑦᑎᖕᓂᖅᓴᖓᓄᐊᖅᑕᐅᑎᓪᓗᒍ, ᐅᕝᕙᓘᓐᓃᑦ ᖁᑦᑎᖕᓂᖓᓃᖏᓐᓇᖅᑎᓪᓗᒍ, ᑐᑭᓯᓇᑦᑎᐊᖃᑦᑕᖅᐳᖅ.
ᓇᓗᓇᐃᖅᓯᒪᔮᓂ ᐅᓪᓗᒥᒨᖓᔪᖅ ᑭᒡᓕᓯᐊᖅᑕᐅᓚᐅᖅᑐᑦ, ᓄᓇᕗᒻᒥᖔᖅᑐᒥᑦ, ᖁᑦᑎᖕᓂᖅᓴᒧᐊᖅᑎᓪᓗᒋᑦ ᖁᑦᑎᖕᓂᖓᓃᖏᓐᓇᖅᑎᓪᓗᒋᓪᓗ ᐃᓕᓐᓂᐊᖅᑎᑦ ᐃᓱᐊᓂ ᖁᑦᑎᖕᓂᓖᑦ 9−ᒥᑦ ᑐᒃᓯᕋᖅᑕᐅᓯᒪᔪᖅ ᐃᓕᓐᓂᐊᕐᓂᐅᓛᖅᑐᓂᑦ ᐊᕐᕌᒍᖏᓐᓂᑦ.
ᑖᒃᑯᐊ ᓇᓗᓇᐃᖅᓯᒪᔪᖅ ᐊᕕᒃᑐᖅᓯᒪᖏᑦᑐᑦ ᐃᓕᓐᓂᐊᕐᕕᖕᒥᑦ ᐃᓕᓐᓂᐊᖅᑐᓕᕆᔨᒃᑯᓐᓂᑦ ᓴᖅᑭᑎᑦᑎᔪᓐᓇᖏᒻᒪᑕ ᑎᑎᖅᑲᓂ ᒪᓕᒡᓗᒍ ᐃᓚᖓ 23−ᒥᒃ ᑐᓴᒐᒃᓴᖅᑖᓂᕐᒧᑦ ᓴᐳᒻᒥᔭᐅᓂᕐᒧᓪᓗ ᑲᓐᖑᓇᖅᑐᓂᑦ ᑎᒍᓯᓂᕐᒧᑦ ᐱᖁᔮᓂ ᖃᔅᓰᓇᐅᓯᒪᕗᑦ ᐃᓕᓐᓂᐊᖅᑎᑦ ᓇᓗᓇᐃᖅᑕᐅᒋᐊᖃᕐᓂᕈᓂ.
ᓈᓴᖅᑕᐅᓯᒪᔪᑦ ᖁᑦᑎᖕᓂᓖᑦ 9−ᒥᑦ ᐃᓕᓐᓂᐊᖅᑎᑦ ᖁᑦᑎᖕᓂᖅᓴᖓᓄᐊᖅᑕᐅᑎᓪᓗᒋᑦ/ᖁᑦᑎᖕᓂᖓᓃᖏᓐᓇᖅᑎᓪᓗᒋᑦ ᑎᑎᖅᑲᑦ
2012-13 ᖁᑦᑎᖕᓂᓖᑦ 9
ᖁᑦᑎᖕᓂᖅᓴᖓᓄᐊᖅᑐᑦ
ᖁᑦᑎᖕᓂᖓᓃᖏᓐᓇᖅᑐᑦ
ᓄᖃᖅᑐᑦ/ᓄᒃᑎᖅᑕᐅᔪᑦ
ᑲᑎᖢᒋᑦ
ᓄᓇᕗᑦ
618
648
ᑭᕙᓪᓕᖅ*
265
265
ᓇᓗᓇᐃᖅᑕᐅᔪᑦ:
* ᑎᑎᖅᑲᑦ ᑭᕙᓪᓕᐊᕐᒥᑦ ᐊᒃᑐᖅᑕᐅᑐᐃᓐᓇᕆᐊᓖᑦ ᐊᓯᐊᓅᖅᑕᐅᓚᐅᖅᑎᓪᓗᒋᑦ 2012−ᒥᑦ 2013-ᒧᑦ ᐃᓕᓐᓂᐊᕐᓂᐅᒃ ᐊᕐᕌᒍᖓᓂ ᐃᓕᓐᓂᐊᖅᑎᑦ ᑎᑎᖅᑲᖁᑎᖏᑦ ᐃᓕᓐᓂᐊᖅᑐᓄᑦ ᑐᓴᒐᒃᓴᓕᕆᓂᕐᒧᑦ
2012-13−ᒥᑦ ᐃᓕᓐᓂᐊᕐᓂᐅᑉ ᐊᕐᕌᒍᐊᓂ, ᒪᕐᕉᖕᓂᑦ ᖁᑦᑎᖕᓂᓖᑦ 9-ᓂᑦ ᐃᓕᓐᓂᐊᖅᑎᖃᖅᐳᑦ ᓄᓇᕗᑦ ᒐᕙᒪᖓᓂ ᓇᓗᓇᐃᒃᑯᑕᖃᖅᑐᓂ.
ᑐᓴᒐᒃᓴᖏᑦ ᐊᓯᐅᔨᔭᐅᓂᕐᒪᑕ ᖁᓛᓂ ᓇᓗᓇᐃᖅᓯᒪᔮᓂ.
ᓈᒻᒪᖏᑦᑑᓚᐅᖅᓯᒪᕗᑦ ᖁᑦᑎᖕᓂᓴᖓᓄᐊᖅᑕᐅᔪᑦ/ᖁᑦᑎᖕᓂᓴᖓᓃᖏᓐᓇᖅᑐᑦ ᑎᑎᖅᑲᑦ ᓄᓇᕘᓕᒫᒥᑦ ᑲᑎᓪᓗᒋᑦ 18 ᐃᓕᓐᓂᐊᖅᑎᑦ.
ᑐᓴᒐᒃᓴᖏᑦ ᐱᑕᖃᖏᓚᑦ ᖁᓛᓂ ᓇᓗᓇᐃᖅᓯᒪᔭᖓᓂ.
ᓄᖃᖅᑐᑦ/ᓄᒃᑎᖅᑕᐅᔪᑦ ᑐᕌᖓᕗᑦ ᐃᓕᓐᓂᐊᖅᑎᓂ ᓄᖃᖅᑐᕕᓂᕐᓂᑦ ᐃᓕᓐᓂᐊᕐᕕᖕᒥᑦ ᐅᕝᕙᓘᓐᓃᑦ ᓄᒃᑎᖅᑕᐅᔪᖅ ᐊᓯᐊᓄᑦ ᐃᓕᓐᓂᐊᕐᕕᖕᒥᑦ.
2013-14 ᖁᑦᑎᖕᓂᓖᑦ 9
ᖁᑦᑎᖕᓂᖅᓴᖓᓄᐊᖅᑐᑦ
ᖁᑦᑎᖕᓂᖓᓃᖏᓐᓇᖅᑐᑦ
ᓄᖃᖅᑐᑦ/ᓄᒃᑎᖅᑕᐅᔪᑦ
ᑲᑎᖢᒋᑦ
ᓄᓇᕗᒻᒥᑦ
587
616
ᑭᕙᓪᓕᐊᖅ
183
189
329
344
ᓇᓗᓇᐃᖅᑕᐅᔪᑦ:
2013-14−ᒥᑦ ᐃᓕᓐᓂᐊᕐᓂᐅᑉ ᐊᕐᕌᒍᖓᓂ, ᐱᖓᓱᓂ ᖁᑦᑎᖕᓂᓖᑦ 9−ᓂᑦ ᐃᓕᓐᓂᐊᖅᑎᑕᐅᖃᑦᑕᖅᐳᑦ ᓄᓇᕗᑦ ᒐᕙᒪᖓᓂ ᓇᓗᓇᐃᒃᑯᑕᖃᖏᑦᑐᓂ.
ᑐᓴᒐᒃᓴᖏᑦ ᐃᓚᔭᐅᖏᑦᑐᑦ ᖁᓛᓂ ᓇᓗᓇᐃᖅᓯᒪᔮᓂ.
ᓈᒻᒪᖏᑦᑐᓂ ᖁᑦᑎᖕᓂᓴᒨᐊᖅᑕᐅᓚᐅᖅᑐᑦ/ᖁᑦᑎᖕᓂᒨᖏᑦᑐᑦ ᑎᑎᖅᑲᖏᑦ ᓄᓇᕘᒥᓕᒫᖅ ᑲᑎᓪᖢᒋᑦ 24 ᐃᓕᓐᓂᐊᖅᑎᑦ.
ᑐᓴᒐᒃᓴᖏᑦ ᐱᑕᖃᖏᑦᑐᑦ ᖁᓛᓂ ᓇᓗᓇᐃᖅᓯᒪᔮᓂ.
ᓄᖃᖅᑐᑦ/ᓄᒃᑎᑕᐅᔪᑦ ᑐᕌᖓᕗᑦ ᐃᓕᓐᓂᐊᖅᑎᓂᑦ ᓄᖃᖅᑐᕖᑦ ᐃᓕᓐᓂᐊᕐᕕᖕᒥᑦ ᐅᕝᕙᓘᓐᓃᑦ ᓄᒃᑎᑕᐅᔪᕕᓃᑦ ᐊᓯᐊᓄᑦ ᐃᓕᓐᓂᐊᕐᕕᖕᒥᑦ.
2014-15 ᖁᑦᑎᖕᓂᓖᑦ 9
ᖁᑦᑎᖕᓂᖅᓴᖓᓄᐊᖅᑐᑦ
ᖁᑦᑎᖕᓂᖓᓃᖏᓐᓇᖅᑐᑦ
ᓄᖃᖅᑐᑦ/ᓄᒃᑎᖅᑕᐅᔪᑦ
ᑲᑎᖢᒋᑦ
ᓄᓇᕗᒻᒥᑦ
511
541
ᑭᕙᓪᓕᐊᖅ
183
188
239
ᓇᓗᓇᐃᖅᑕᐅᔪᑦ:
2014-15-ᒥᑦ ᐃᓕᓐᓂᐊᕐᓂᐅᑉ ᐊᕐᕌᒍᐊᓂ ᐱᖓᓱᑦ ᖁᑦᑎᖕᓂᓖᑦ 9−ᓂᑦ ᐃᓕᓐᓂᐊᖅᑎᑦ ᓄᓇᕗᑦ ᒐᕙᒪᖓᓂ ᓈᓴᐅᑎᖃᖏᑦᑐᑦ.
ᑐᓴᒐᒃᓴᖏᑦ ᐱᑕᖃᖏᓚᑦ ᖁᓪᓛᓂ ᓇᓗᓇᐃᖅᑕᐅᓯᒪᔪᒥᑦ.
ᓈᒻᒪᖏᑦᑐᓂ ᖁᑦᑎᖕᓂᓴᒨᐊᖅᑕᐅᓚᐅᖅᑐᑦ/ᖁᑦᑎᖕᓂᒨᖏᑦᑐᑦ ᑎᑎᖅᑲᖏᑦ ᓄᓇᕘᒥᓕᒫᖅ ᑲᑎᓪᖢᒋᑦ 97 ᐃᓕᓐᓂᐊᖅᑎᑦ.
ᑐᓴᒐᒃᓴᖏᑦ ᐱᑕᖃᖏᑦᑐᑦ ᖁᓛᓂ ᓇᓗᓇᐃᖅᓯᒪᔮᓂ.
ᓄᖃᖅᑐᑦ/ᓄᒃᑎᑕᐅᔪᑦ ᑐᕌᖓᕗᑦ ᐃᓕᓐᓂᐊᖅᑎᓂᑦ ᓄᖃᖅᑐᕖᑦ ᐃᓕᓐᓂᐊᕐᕕᖕᒥᑦ ᐅᕝᕙᓘᓐᓃᑦ ᓄᒃᑎᑕᐅᔪᕕᓃᑦ ᐊᓯᐊᓄᑦ ᐃᓕᓐᓂᐊᕐᕕᖕᒥᑦ.
ᖁᑦᑎᖕᓂᓖᑦ 10-ᒥᑦ 12−ᒧᑦ
ᖁᒃᑎᖕᓂᓖᑦ 10 ᐃᓕᓐᓂᐊᕈᑎᒃᓴᓂᑦ ᐊᔾᔨᒌᖏᑦᑐᓂᑦ ᐃᓱᒪᒃᓴᖅᓯᐅᕐᓇᖅᐳᑦ ᐃᓕᓐᓂᐊᖅᑎᐅᑉ ᐱᔪᒪᔭᖓᓂ ᐊᒻᒪ ᐃᖅᑲᓇᐃᔭᕈᒪᔭᖓᓂ ᐱᔭᕆᐊᖃᖅᑐᓂ.
ᒪᓕᒡᓗᒍ ᐅᓪᓗᒥᑦ ᐱᓕᕆᐊᖑᕙᒃᑐᑦ, ᐃᓕᓐᓂᐊᖅᑎ ᓯᕗᓪᓕᒥᑦ ᐊᑎᓕᐅᖅᑎᓪᓗᒍ ᖁᑦᑎᖕᓂᓴᓂ ᐃᓕᓐᓂᐊᕋᓱᒃᑎᓪᓗᒍ, ᐃᓕᓐᓂᐊᖅᑎᑦ ᓂᕈᐊᖅᑕᐅᒐᔭᖅᑐᑦ ᖁᑦᑎᖕᓂᓖᑦ 10-ᒥᑦ.
ᓇᖕᒥᓂᖅ ᐃᓕᓐᓂᐊᖅᑕᐅᔪᑦ ᐊᔾᔨᒌᖏᓚᑦ.
ᐃᓕᓐᓂᐊᖅᑎ ᐱᔭᕆᐊᖃᖅᑕᖏᓐᓄᑦ ᐃᓕᔭᐅᖃᑦᑕᖅᐳᑦ ᐃᓕᓐᓂᐊᕈᑎᖏᓐᓄᑦ.
ᓄᑦᑎᖃᑦᑕᕐᒪᑕ ᐃᓕᓐᓂᐊᕈᑎᕕᓂᖏᑦ ᑲᔪᓯᑦᑎᐊᕈᓐᓇᖁᓗᒋᑦ ᖁᑦᑎᖕᓂᖅᓴᓂ ᐃᓕᓐᓂᐊᕌᖓᒥ − ᒪᓕᒡᓗᒍ ᖃᓄᖅ ᐊᐅᓚᑕᐅᓂᐊᕐᒪᖔᑕ ᖁᑦᑎᖕᓂᓖᑦ 10−ᒥᑦ ᓲᕐᓗ, ᐃᓕᓐᓂᐊᖅᑕᖓᒍᑦ, ᐃᓕᓐᓂᐊᕈᑕᐅᒐᔪᒃᑐᖅ ᐅᕝᕙᓘᓐᓃᑦ ᖃᐅᔨᒪᓂᒃᑯᑦ ᐊᒻᒪ ᐃᖅᑲᓇᐃᔭᓕᒫᒃᓴᖃᑦᑕᖅᑎᓪᓗᒋᑦ ᐃᓕᓐᓂᐊᖅᑕᒥᖕᓂᑦ.
ᐃᓕᓐᓂᐊᖅᑎᑦ ᐱᔭᕇᖅᓯᔪᑦ ᐃᓕᓐᓂᐊᕈᑎᖓᓂ ᒥᑭᓛᖓᓂ 35−ᓂᒃ ᓂᕈᐊᖅᑕᐅᖃᑦᑕᖅᐳᑦ ᖁᑦᑎᖕᓂᓖᑦ 11−ᒥᑦ ᐊᑎᓕᐅᕌᖓᒥᑦ ᓇᓕᐊᖕᓂᑐᐃᓐᓇᖅ ᐃᓕᓐᓂᐊᕈᑎᓂ, ᐃᓕᓐᓂᐊᖅᑎᓪᓗ ᐃᓱᓕᑦᑎᔪᑦ ᒥᑭᓛᖓᓂ 70 ᐃᓕᓐᓂᐊᕈᑎᖏᓐᓂᑦ ᓂᕈᐊᖅᑕᐅᖃᑦᑕᖅᐳᖅ ᖁᑦᑎᖕᓂᓖᑦ 12−ᒥᑦ ᐊᑎᓕᐅᕌᖓᒥ ᓇᓕᐊᖕᓂᑐᐃᓐᓇᖅ ᐃᓕᓐᓂᐊᕈᒪᔭᖏᓐᓂᑦ.
ᓲᕐᓗ, ᐃᓕᓐᓂᐊᑐᐃᓐᓇᕆᐊᖃᖅᑐᓂ, ᐃᓕᓐᓂᐊᖅᑎᓂᑦ ᐃᓱᒪᒋᔭᐅᑐᐃᓐᓇᕆᐊᓕᒃ ᖁᑦᑎᖕᓂᓖᑦ 11−ᒥᑦ ᒪᓕᒡᓗᒍ ᐃᓕᓐᓂᐊᕈᑎᒋᔭᒥᓂ ᑭᓯᐊᓂ ᐃᓕᓐᓂᐊᖅᑎᑕᐅᔪᓐᓇᖅᑐᑦ ᖁᑦᑎᖕᓂᓖᑦ 10−ᒥᑦ ᐃᓕᓐᓂᐊᕈᑎᓂ.
ᑕᐃᒪᐃᒐᔪᒃᑐᑦ ᐊᒻᒪ ᖃᓄᐃᑦᑐᖃᕌᖓᒥᑦ.
ᓇᐃᓈᕐᓗᒍ, ᖁᑦᑎᖕᓂᖅᓴᒨᖅᑕᐅᖏᑦᑐᑦ ᐊᑐᖅᑕᐅᖃᑦᑕᖏᓪᓚᑦ ᐊᖓᔪᒃᓯᐅᓂᖅᓴᓂ ᖁᑦᑎᖕᓂᖏᓐᓂᑦ ᐊᔾᔨᒌᖏᑕᖏᑦ ᒥᑭᓛᓄᑦ ᖁᑦᑎᖕᓂᓖᑦ 9−ᒥᑦ.
ᑖᒃᑯᐊ ᐱᔾᔪᑎᖏᓐᓂᑦ, ᑲᑎᖅᓱᖅᑕᐅᔪᓐᓇᖏᓚᑦ ᐅᕝᕙᓘᓐᓃᑦ ᐅᓪᓗᒥᒨᖓᔪᑦ ᑕᒻᒪᖏᑦᑐᓂᑦ ᓇᓗᓇᐃᖅᓯᔾᔪᑎᖏᓐᓂᑦ ᑕᑯᓴᐅᔪᓂᑦ ᖁᑦᑎᖕᓂᖅᓴᒨᖅᑎᑦᑎᓂᖅ ᑎᑎᖅᑲᖁᑎᖏᓐᓂᑦ ᑐᑭᖏᓐᓂ ᐃᓚᖓ 15−ᒥᑦ ᐃᓕᓐᓂᐊᖅᑐᓕᕆᓂᕐᒧᑦ ᐱᖁᔭᖓᓂ ᑖᒃᑯᓂᖓ ᐊᕐᕌᒍᒋᖁᔭᐅᔪᓂᑦ ᐃᓕᓐᓂᐊᖅᑎᓄᑦ ᐃᓕᓐᓂᐊᖅᑐᓂ ᖁᑦᑎᖕᓂᓖᑦ 10−ᒥᑦ 12−ᒧᑦ.
ᒪᓕᒡᓗᒋᑦ ᖁᑦᑎᖕᓂᖅᓴᓂ ᐃᓕᓐᓂᐊᖅᑐᓂ ᐃᓕᓐᓂᐊᕈᑎᖏᑦ ᐱᓕᕆᐊᕆᒋᐊᒃᓴᖏᓐᓂᑦ, ᑖᒃᑯᓅᓇ ᓇᓗᓇᐃᖅᓯᒪᔭᖏᓐᓂᑦ ᒫᓐᓇᐅᔪᖅ ᐃᓕᓐᓂᐊᖅᑎᑦ ᐱᕙᓪᓕᐊᔭᖏᑦ ᐱᖃᓯᐅᔾᔨᓯᐅᖑᕗᑦ ᐅᐸᖃᑦᑕᕐᓂᖏᓐᓄᑦ ᐊᒻᒪ ᐃᓱᓕᑦᑎᖃᑦᑕᖅᑐᑦ ᖃᔅᓯᐅᓂᖏᑦ.
ᐊᐱᖅᑯᑎ 3:
ᐊᕕᒃᑐᖅᓯᒪᔪᑦ ᓄᓇᓕᖕᓂᑦ ᐃᓕᓐᓂᐊᕐᕕᓂᒡᓗ, ᐅᓄᖅᑐᑦ ᐃᓕᓐᓂᐊᖅᑎᑦ ᖁᑦᑎᖕᓂᓖᑦ 9−ᒥᑦ 12−ᒧᑦ ᐊᖏᓯᒪᖏᑦᑐᑦ ᖁᑦᑎᖕᓂᓴᒨᖅᑎᑦᑎᒋᐊᒃᓴᖅ ᒪᓕᒡᓗᒍ ᐃᓚᖓ 15-ᒥᑦ ᐃᓕᓐᓂᐊᖅᑐᓕᕆᓂᕐᒧᑦ ᐱᖁᔭᖓᓂ ᐱᔾᔪᑎᐊᓂ ᐃᓕᓐᓂᐊᕈᑎᓴᕐᓂᑦ ᐊᔪᕈᓐᓃᖅᐸᓪᓕᕐᓂᕐᒧᑦ ᐅᑯᓂᖓ ᐃᓕᓐᓂᐊᕐᓂᐅᑉ ᐊᕐᕌᒍᖏᓐᓂᑦ:
ᑭᐅᔭᐅᔪᑦ:
ᖃᔅᓯᒐᓚᑦ ᐃᓕᓐᓂᐊᖅᑎᑦ ᖁᑦᑎᖕᓂᓴᖅᒨᑕᐅᓐᓂᖏᑦᑐᑦ ᖁᕙᕆᐊᖃᖅᑕᐅᑎᓪᓗᒋᑦ ᐅᖓᑖᓂ ᖁᑦᑎᖕᓂᓖᑦ 9−ᒥᑦ, ᑕᒪᕐᒥᑦ ᐊᕕᒃᑐᖅᓯᒪᔪᑦ ᐊᒻᒪ ᑕᒪᕐᒥᑦ ᑐᒃᓯᕋᖅᑕᐅᓯᒪᔪᑦ ᐊᕐᕌᒍᑦ ᐱᖃᓯᐅᔾᔨᕗᑦ ᑭᐅᔭᐅᔪᓂ ᐊᐱᖅᑯᑎ 2-ᒥᑦ.
ᐊᔾᔨᖃᒃᑲᓐᓂᖏᓚᑦ ᐅᖓᑖᓂᓗᐊᖅ ᐱᖃᓯᐅᔾᔨᕗᖅ ᖁᓛᓂᑦᑐᓂᑦ.
ᖁᓛᓂ ᓇᓗᓇᐃᖅᓯᒪᔮᓂ, ᐃᓕᓐᓂᐊᖅᑎ ᐃᓕᓐᓂᐊᕈᑎᒃᓴᖏᓐᓂᑦ ᐃᓕᓐᓂᐊᖅᓯᒪᑎᓪᓗᒋᑦ ᖁᑦᑎᖕᓂᓖᑦ 10−ᒥᑦ 12−ᒧᑦ ᑲᔪᓯᖃᑦᑕᖅᐳᑦ ᐊᐃᐸᖏᓐᓂᑦ ᐊᕐᕌᒍᓂ ᒪᓕᒡᓗᒍ ᐃᓕᓐᓂᐊᕈᑎᒋᓚᐅᖅᑕᖏᓐᓂᑦ.
ᐱᓕᕆᐊᒃᓴᑦ ᓈᒻᒪᒋᔭᖏᓂᑦ ᐱᔭᕆᐊᖃᖅᑐᓂ ᐃᖅᑲᓇᐃᔮᕆᔪᒪᒐᔭᖅᑕᖏᓐᓂᑦ ᐊᒻᒪ ᐱᓕᕆᐊᒃᓴᖏᓐᓄᑦ ᐱᕙᒌᔭᐅᑕᐅᓗᑎᒃ.
ᐃᓕᓐᓂᐊᖅᑎᑦ ᐃᓚᖏᑦ ᐊᔾᔨᒌᖏᒐᓚᒃᑐᓂᑦ ᖁᑦᑎᖕᓂᖃᐅᕈᓐᓇᖅᐳᑦ ᒪᓕᒡᓗᒋᑦ ᐃᓕᓐᓂᐊᕈᑎᒃᓴᖏᓐᓂᑦ ᓈᓴᖅᑕᐅᓯᒪᔪᓂᑦ ᐊᒻᒪ ᐃᓕᓐᓂᐊᕈᑎᖏᓐᓂᑦ ᓇᒧᓐᖓᐅᓂᕆᔭᖏᓐᓂᑦ.
(ᑐᓴᒃᑲᓐᓂᕈᒪᓐᓂᕈᕕᑦ ᐱᓪᓗᒍ ᐃᓚᖓ 15−ᒥᑦ ᐃᓕᓐᓂᐊᖅᑐᓕᕆᓂᕐᒧᑦ ᐱᖁᔭᖓᓂ,) ᑕᑯᓗᒍ ᐊᑕᓯᒪᔪᖅ ᐊᒡᒍᖅᓯᒪᔪᓂᑦ)  ᐊᒡᒍᖅᓯᒪᔪᖅ ᐊᐱᖅᑯᑎᑦ ᑎᑎᕋᖅᓯᒪᔪᑦ ᑭᐅᔭᑎᓪᓗᒋᑦ: 023-4(3)*
ᐱᔾᔪᑎᐊ
ᐃᓚᖓ 15 ᐃᓕᓐᓂᐊᖅᑐᓕᕆᓂᕐᒧᑦ ᐱᖁᔭᖓᑦ ᓇᓗᓇᐃᖅᓯᓯᒪᕗᖅ ᐃᒪᓐᓇ:
ᐃᓕᓐᓂᐊᕐᕕᖕᒥᑦ ᐃᖅᑲᓇᐃᔭᖅᑐᑦ, ᒪᓕᒡᓗᒍ ᑐᑭᒧᐊᒃᑎᑦᑎᔨᖓ ᒥᓂᔅᑕ, ᐱᔭᒃᓴᖃᖅᐳᖅ ᐃᓱᒪᖃᑦᑕᕐᓗᑎ ᖁᑦᑎᖕᓂᓴᓐᖓᓐᓅᕆᐊᒃᓴᖏᓐᓄᑦ ᐃᓕᓐᓂᐊᖅᑎᑦ.
ᐃᓕᓐᓂᐊᕐᕕᖕᒥᑦ ᐃᖅᑲᓇᐃᔭᖅᑐᑦ
ᐃᓕᓐᓂᐊᕐᕕᖕᒥᑦ ᐃᖅᑲᓇᐃᔭᖅᑐᑦ ᐃᓱᒪᒃᓴᖅᓯᐅᕆᐊᖃᖅᐳᑦ ᖁᑦᑎᖕᓂᖅᓴᖓᓄᐊᖅᓯᒋᐊᒃᓴᖅ ᐃᓕᓐᓂᐊᖅᑎᒥᑦ ᐊᒻᒪ ᐊᖏᖏᒡᓗᑎᒡᓗ ᖁᑦᑎᖕᓂᖅᓴᒨᖅᑎᑦᑎᖏᓪᓗᑎᑦ ᑕᐃᒪᐃᒐᔪᖏᑦᑐᖅ ᐊᒻᒪ ᐱᖁᔨᖏᓐᓂᖏᑦ ᐊᖓᔪᖅᑳᖑᔪᒧᑦ ᐅᕝᕙᓘᓐᓃᑦ ᐸᖅᑭᔨᒥ.
ᖁᑦᑎᖕᓂᖅᓴᒨᖅᑎᑦᑎᖏᓐᓇᓕᕌᖓᒥᑦ ᐃᓕᓐᓂᐊᖅᑎᒥᑦ, ᐃᓕᓐᓂᐊᕐᕕᖕᒥᑦ ᐃᖅᑲᓇᐃᔭᖅᑐᑦ ᐃᓱᒪᒋᔭᐅᔭᕆᐊᖃᕐᒪᑕ ᓇᓗᓇᐃᖅᓯᒪᔮᓂ ᐃᓄᒡᓗᒋᔭᐃᑦᑐᖅ: ᐊᑐᖅᑕᐅᓯᐅᖑᔪᖅ ᐃᓕᓐᓂᐊᖅᑐᓕᒫᓂ ᓄᓇᕗᒻᒥᑦ ᐃᓕᓐᓂᐊᕐᕕᖏᓐᓂ.
ᐃᓱᒪᒋᔭᐅᑎᓪᓗᒍ ᖁᑦᑎᖕᓂᖅᓴᒨᖅᑕᐅᓗᓂ ᐃᓕᓐᓂᐊᖅᑎ, ᐃᓕᓐᓂᐊᕐᕕᖕᒥᑦ ᐃᖅᑲᓇᐃᔭᖅᑐᑦ ᐃᓱᒪᑦᑎᐊᕆᐊᓖᑦ ᐊᑯᓂᖓ ᐊᑐᖅᑕᐅᓯᐅᓂᒃ:
ᓄᓇᕗᑦ ᐃᓕᓐᓂᐊᕐᕕᖏᓐᓂᑦ ᐱᓕᕆᐊᖃᖅᑐᑦ ᑐᑭᓯᐅᒪᒋᐊᓖᑦ ᐱᔾᔪᑎᐊᓂ ᒪᕐᕉᖕᓂᑦ ᐅᖃᐅᓯᖃᕐᓂᕐᒧᑦ.
ᐃᓕᓐᓂᐊᖅᑐᓕᕆᔨ ᐊᐱᕇᓐᓇᖃᑦᑕᕐᓂᐊᖅᐳᑦ ᕿᑐᕐᖓᕆᔭᐅᔪᖅ ᐊᒃᓱᕈᖕᓂᖃᕐᒪᖔᑦ ᐃᓕᓐᓂᐊᖅᑕᒥᖕᓂᑦ ᐱᓪᓗᒋᑦ ᐃᓕᓐᓂᐊᖅᑎᓪᓗᒋᑦ ᒪᕐᕉᖕᓂᑦ ᐅᖃᐅᓯᖃᖅᑎᓪᓗᒋᑦ ᐊᓯᖏᓂᒡᓘᓐᓃᑦ ᐱᔾᔪᑎᓂ.
ᐱᓕᕆᐊᖑᔪᓕᒫᑦ ᐊᑐᖅᑕᐅᖃᑦᑕᖅᑐᓪᓗ ᐃᑲᔫᑎᐅᓇᓱᒃᑐᑦ ᐃᓕᓐᓂᐊᖅᑎᑦ ᐃᓕᓐᓂᐊᕈᓐᓇᖁᓗᒋᑦ ᐃᓱᒪᒋᔭᐅᑎᓪᓗᒋᑦ ᐊᑕᐅᓯᕐᒥᑦ ᒪᕐᕉᖕᓂᕐᓗ ᐅᖃᐅᖃᓯᖃᖅᑐᓂᑦ ᐊᒻᒪ ᐱᔪᓐᓇᕐᓂᖏᑦ ᐃᓕᓐᓂᐊᖅᑎᑦ.
ᐅᖃᐅᓯᑦ ᖃᓄᐃᑦᑑᓂᖏᑦ ᐊᒃᑐᐃᓂᖃᖃᑦᑕᖅᐳᑦ ᑕᒪᒃᑭᑦ ᐱᔾᔪᑎᐊᓂ ᐊᒻᒪ ᐃᓕᓐᓂᐊᕈᑎᐅᓂᖓ; ᐃᓕᓐᓂᐊᖅᑐᓕᕆᔨᑦ ᐊᔾᔨᒌᖏᑕᖓᓂ ᐃᓕᓐᓂᐊᖅᑎᐅᓗᑎᑦ ᐊᔾᔨᒌᖏᑦᑐᓂᑦ ᐃᓕᓐᓂᐊᖅᑎᓂ ᐃᓕᓐᓂᐊᖃᑦᑕᖅᑎᓪᓗᒋᑦ ᐊᒻᒪ ᐅᖃᐅᓯᕐᒥᑦ ᐱᔪᓐᓇᕐᓂᖏᓐᓂᒃ,
ᑭᐅᔾᔪ ᑎ ᑎᑎᖅᑲᑎᒍᑦ ᐊᐱᖅᑯᑎᒧᑦ
ᐆᒪ ᐊᐱᖅᑯᑎᒋᔮ: ᐹᓪ ᐅᑲᓕᖅ, ᒪᓕᒐᓕᐅᖅᑎ ᐃᖃᓗᐃᑦ−ᓯᓈ
ᐊᐱᕆᔭᐅᔪᖅ: ᑮᑦ ᐲᑕᓴᓐ, ᒥᓂᔅᑕ ᑮᓇᐅᔭᓕᕆᓂᕐᒧᑦ ᓈᓴᐅᑖ: WQ 24-4(3)  ᐅᓪᓗᖓ: ᒫᔾᔨ 14, 2017
ᐱᔾᔪᑕᐅᔪᖅ: ᐃᖅᑲᓇᐃᔭᖅᑐᓕᕆᔨᒃᑯᑦ ᐊᑐᐊᒐᖓᓂᒃ (HRM) ᑎᓕᓯᔾᔪᑎ 206−ᒥ ᐊᐅᓚᑦᑎᓂᖅ:
ᐱᔪᒥᒋᔭᐅᓂᖅᓴᐅᕙᒃᑐᑦ ᐊᓯᖏᓐᓂᒃ
ᐊᕕᒃᑐᖅᓯᒪᔪᑦ ᐱᓕᕆᕝᕕᑎᒍᑦ, ᓄᓇᕗᒻᒥ ᑯᐊᐳᕇᓴᒃᑯᓐᓂ ᐊᒻᒪ ᒐᕙᒪᒃᑯᑦ ᑎᒥᖁᑎᖏᓐᓂ, ᖃᔅᓯᓂᒃ ᐊᖏᕈᑎᓂᒃ ᑐᓂᔭᐅᓚᐅᖅᐸᑦ ᑐᑭᓕᐅᖅᓯᒪᔪᖅ ᒪᓕᒃᖢᒍ ᐃᓚᖓᓂ ᓈᓴᐅᑎᓕᒃ 6 ᐃᖅᑲᓇᐃᔭᖅᑐᓕᕆᔨᒃᑯᑦ ᐊᑐᐊᒐᖓᓂᒃ ᑎᓕᓯᔾᔪᑎ
206: ᐱᔪᒥᒋᔭᐅᓂᖅᓴᐅᕙᒃᑐᑦ ᐊᓯᖏᓐᓂᒃ 2014-2015, 2015-2016, 2016-2017 ᐊᑐᖅᑎᓪᓗᒋᑦ (ᒫᓐᓇᒧᑦ ᑎᑭᖦᖢᒍ)  ᑮᓇᐅᔭᓕᕆᓐᓇᓂ ᐊᕐᕌᒍᓂ?
ᑲᒪᔨᐅᓂᐊᖅᑐᖅ ᐊᑐᓕᖅᑎᑕᐅᓂᖓᓄᑦ ᐃᓚᖓᓂ ᓈᓴᐅᑎᓕᒃ 6 ᑎᒍᒥᐊᖅᑕᐅᕗᖅ ᒥᓂᔅᑕᐅᑉ ᑐᒡᓕᐊᓄᑦ ᐊᑐᓂ ᐱᓕᕆᕝᕕᖏᓐᓂᒃ ᐅᕝᕙᓘᓐᓃᑦ ᑎᒥᖁᑎᖏᓐᓂᒃ, ᑮᓇᐅᔭᓕᕆᔨᒃᑯᑦ ᒥᓂᔅᑕᖓᑕ ᑐᒡᓕᐊᓂᒃ ᐅᖃᖃᑎᒋᓪᓗᒍ.
ᑖᒃᑯᐊ ᑐᑭᓯᒋᐊᕈᑎᒃᓴᐃᑦ ᖃᐅᔨᒪᔭᐅᖃᑦᑕᓐᖏᑦᑐᑦ ᓄᓇᕗᑦ ᒐᕙᒪᖓᓂ.
ᐱᓕᕆᕝᕕᖏᑎᒍᑦ, ᓇᓕᐊᑐᐃᓐᓇᖅ ᑎᑎᕋᖅᓯᒪᔪᖅ ᐃᖅᑲᓇᐃᔭᖅᑐᓕᕆᔨᒃᑯᑦ ᐊᑐᐊᒐᖓᓂ 206−ᒥ ᐊᒃᑐᐊᓂᖃᖅᑐᑦ ᐃᖅᑲᓇᐃᔭᖅᑎᐅᑉ ᑐᖅᑯᖅᓯᒪᕝᕕᐊᓃᖃᑕᐅᓕᖃᑦᑕᖅᐳᑦ ᐃᖅᑲᓇᐃᔭᖅᑐᓕᕆᔨᒃᑯᓐᓂ.
ᐱᓕᕆᕝᕕᒋᔭᐅᔪᑦ ᑐᑭᓯᒋᐊᕈᑎᒃᓴᓂᒃ ᑲᑎᑦᑎᖃᑦᑕᓐᖏᑉᐳᑦ ᐱᓪᓗᐊᑕᕐᓂᒃ ᐊᑐᐃᓐᓇᐅᑎᑦᑎᓯᑲᐅᑎᒋᔪᓐᓇᓐᖏᖦᖢᑎᒡᓗ ᑲᑎᖅᓱᖅᓯᒪᔪᓂᒃ ᖃᐅᔨᓴᖅᑕᐅᓂᑯᓂᒃ.
ᐊᕕᒃᑐᖅᓯᒪᔪᑦ ᐱᓕᕆᕝᕕᑎᒍᑦ, ᓄᓇᕗᒻᒥ ᑯᐊᐳᕇᓴᒃᑯᓐᓂ ᐊᒻᒪ ᒐᕙᒪᒃᑯᑦ ᑎᒥᖁᑎᖏᓐᓂ, ᖃᔅᓯᓂᒃ ᐊᖏᕈᑎᓂᒃ ᑐᓂᔭᐅᓚᐅᖅᐸᑦ ᑐᑭᓕᐅᖅᓯᒪᔪᖅ ᒪᓕᒃᖢᒍ ᐃᓚᖓᓂ ᓈᓴᐅᑎᓕᒃ 7 ᐃᖅᑲᓇᐃᔭᖅᑐᓕᕆᔨᒃᑯᑦ ᐊᑐᐊᒐᖓᓂᒃ ᑎᓕᓯᔾᔪᑎ  206: ᐱᔪᒥᒋᔭᐅᓂᖅᓴᐅᕙᒃᑐᑦ ᐊᓯᖏᓐᓂᒃ 2014-2015, 2015-2016, 2016-2017 ᐊᑐᖅᑎᓪᓗᒋᑦ (ᒫᓐᓇᒧᑦ ᑎᑭᖦᖢᒍ)
ᑲᒪᔨᐅᓂᐊᖅᑐᖅ ᐊᑐᓕᖅᑎᑕᐅᓂᖓᓄᑦ ᐃᓚᖓᓂ ᓈᓴᐅᑎᓕᒃ 7 ᑎᒍᒥᐊᖅᑕᐅᕗᖅ ᒥᓂᔅᑕᐅᑉ ᑐᒡᓕᐊᓄᑦ ᐊᑐᓂ ᐱᓕᕆᕝᕕᖏᓐᓂᒃ ᐅᕝᕙᓘᓐᓃᑦ ᑎᒥᖁᑎᖏᓐᓂᒃ, ᑮᓇᐅᔭᓕᕆᔨᒃᑯᑦ ᒥᓂᔅᑕᖓᑕ ᑐᒡᓕᐊᓂᒃ ᐅᖃᖃᑎᒋᓪᓗᒍ.
ᑖᒃᑯᐊ ᑐᑭᓯᒋᐊᕈᑎᒃᓴᐃᑦ ᖃᐅᔨᒪᔭᐅᖃᑦᑕᓐᖏᑦᑐᑦ ᓄᓇᕗᑦ ᒐᕙᒪᖓᓂ.
ᐱᓕᕆᕝᕕᖏᑎᒍᑦ, ᓇᓕᐊᑐᐃᓐᓇᖅ ᑎᑎᕋᖅᓯᒪᔪᖅ ᐃᖅᑲᓇᐃᔭᖅᑐᓕᕆᔨᒃᑯᑦ ᐊᑐᐊᒐᖓᓂ 206−ᒥ ᐊᒃᑐᐊᓂᖃᖅᑐᑦ ᐃᖅᑲᓇᐃᔭᖅᑎᐅᑉ ᑐᖅᑯᖅᓯᒪᕝᕕᐊᓃᖃᑕᐅᓕᖃᑦᑕᖅᐳᑦ ᐃᖅᑲᓇᐃᔭᖅᑐᓕᕆᔨᒃᑯᓐᓂ.
ᐱᓕᕆᕝᕕᒋᔭᐅᔪᑦ ᑐᑭᓯᒋᐊᕈᑎᒃᓴᓂᒃ ᑲᑎᑦᑎᖃᑦᑕᓐᖏᑉᐳᑦ ᐊᒻᒪ ᐊᑐᐃᓐᓇᐅᑎᑦᑎᓯᑲᐅᑎᒋᔪᓐᓇᓐᖏᖦᖢᑎᒃ ᑲᑎᖅᓱᖅᓯᒪᔪᓂᒃ ᖃᐅᔨᓴᖅᑕᐅᓂᑯᓂᒃ.
ᐊᕕᒃᑐᖅᓯᒪᔪᑦ ᐱᓕᕆᕝᕕᑎᒍᑦ, ᓄᓇᕗᒻᒥ ᑯᐊᐳᕇᓴᒃᑯᓐᓂ ᐊᒻᒪ ᒐᕙᒪᒃᑯᑦ ᑎᒥᖁᑎᖏᓐᓂ, ᖃᔅᓯᓂᒃ ᐊᖏᕈᑎᓂᒃ ᑐᓂᔭᐅᓚᐅᖅᐸᑦ ᑐᑭᓕᐅᖅᓯᒪᔪᖅ ᒪᓕᒃᖢᒍ ᐃᓚᖓᓂ ᓈᓴᐅᑎᓕᒃ 8 ᐃᖅᑲᓇᐃᔭᖅᑐᓕᕆᔨᒃᑯᑦ ᐊᑐᐊᒐᖓᓂᒃ ᑎᓕᓯᔾᔪᑎ  206: ᐱᔪᒥᒋᔭᐅᓂᖅᓴᐅᕙᒃᑐᑦ ᐊᓯᖏᓐᓂᒃ 2014-2015, 2015-2016, 2016-2017 ᐊᑐᖅᑎᓪᓗᒋᑦ (ᒫᓐᓇᒧᑦ ᑎᑭᖦᖢᒍ)
ᑲᒪᔨᐅᓂᐊᖅᑐᖅ ᐊᑐᓕᖅᑎᑕᐅᓂᖓᓄᑦ ᐃᓚᖓᓂ ᓈᓴᐅᑎᓕᒃ 8 ᑎᒍᒥᐊᖅᑕᐅᕗᖅ ᒥᓂᔅᑕᐅᑉ ᑐᒡᓕᐊᓄᑦ ᐊᑐᓂ ᐱᓕᕆᕝᕕᖏᓐᓂᒃ ᐅᕝᕙᓘᓐᓃᑦ ᑎᒥᖁᑎᖏᓐᓂᒃ.
ᓇᓕᐊᑐᐃᓐᓇᖅ ᑎᑎᕋᖅᓯᒪᔪᖅ ᐃᖅᑲᓇᐃᔭᖅᑐᓕᕆᔨᒃᑯᑦ ᐊᑐᐊᒐᖓᓂ  206−ᒥ ᐊᒃᑐᐊᓂᖃᖅᑐᑦ ᐃᖅᑲᓇᐃᔭᖅᑎᐅᑉ ᑐᖅᑯᖅᓯᒪᕝᕕᐊᓃᖃᑕᐅᓕᖃᑦᑕᖅᐳᑦ ᐃᖅᑲᓇᐃᔭᖅᑐᓕᕆᔨᒃᑯᓐᓂ.
ᐱᓕᕆᕝᕕᒋᔭᐅᔪᑦ ᑐᑭᓯᒋᐊᕈᑎᒃᓴᓂᒃ ᑲᑎᑦᑎᖃᑦᑕᓐᖏᑉᐳᑦ ᐊᒻᒪ ᐊᑐᐃᓐᓇᐅᑎᑦᑎᓯᑲᐅᑎᒋᔪᓐᓇᓐᖏᖦᖢᑎᒃ ᑲᑎᖅᓱᖅᓯᒪᔪᓂᒃ ᖃᐅᔨᓴᖅᑕᐅᓂᑯᓂᒃ.
ᖃᐅᔨᒪᓂᐊᖅᐳᑎᑦ ᓇᓗᓇᐃᖅᑕᐅᓯᒪᔪᖅ ᓈᓴᐅᑎ ᓴᖅᑭᑎᑕᐅᔪᓂᑦ ᐃᖅᑲᓇᐃᔭᖅᑐᓕᕆᔨᒃᑯᑦ ᐊᑐᐊᒐᖓ 206 ᒪᓕᒃᖢᒍ ᖃᐅᔨᒪᔭᐅᓇᓱᓪᓗᐊᑕᓐᖏᓚᑦ, ᑮᓇᐅᔭᓕᕆᔨᒃᑯᑦ ᐊᑐᖃᑦᑕᖅᐳᑦ ᖃᔅᓯᑲᓪᓚᖕᓂᒃ ᐊᑐᐊᒐᒃᓴᓂᒃ ᒐᕙᒪᒃᑯᑦ ᒪᓕᒐᖏᑦ ᐊᒻᒪ ᐊᑐᐊᒐᖏᑦ ᐊᑐᓕᖅᑎᑕᐅᖁᓪᓗᒋᑦ ᐱᔪᒥᒋᔭᐅᓂᖅᓴᐅᕙᒃᑐᑦ ᐊᓯᖏᓐᓂᒃ ᐱᔾᔪᑎᒋᓪᓗᒋᑦ.
ᓇᓗᓇᐃᒃᑯᑕᖅ ᐅᒃᐱᕆᔭᐅᔪᓂᑦ ᐊᒻᒪᓗ ᐃᓕᖅᑯᓯᐅᔭᕆᐊᖃᖅᑐᓄᑦ
ᑲᒪᒋᔭᐅᓂᐊᖅᑐᖅ ᓇᓗᓇᐃᖅᓯᓂᕐᒧᑦ ᐃᒻᒥᒧᑦ ᐱᕙᓪᓕᐊᔾᔪᑎᒋᓇᓱᒡᓗᒍ ᐊᑐᕐᓂᕐᓘᑎᖃᕐᓂᕐᒥᒃ, ᐅᑯᐊᓗ ᐱᔪᒥᒋᔭᐅᓂᖅᓴᐅᑐᐃᓐᓇᕆᐊᓖᑦ ᐊᓯᖏᓐᓂᒃ, ᑎᒍᒥᐊᖅᑕᐅᕗᖅ ᒐᕙᒪᒃᑯᑦ ᐃᖅᑲᓇᐃᔭᖅᑎᖏᓐᓂᒃ ᓇᓗᓇᐃᖅᑕᐅᓯᒪᔪᒥᑦ ᓄᓇᕗᒻᒥ ᒐᕙᒪᒃᑯᑦ ᐃᖅᑲᓇᐃᔭᖅᑎᖏᑕ ᒪᓕᒐᖓᓂᒃ ᐱᒻᒪᕆᐅᑎᑕᐅᔪᓂᒃ ᐃᓕᖅᑯᓯᖃᑦᑎᐊᕋᓱᐊᕐᓂᕐᒥᓪᓗ.
ᐃᖅᑲᓇᐃᔭᖅᑏᑦ ᒪᓕᒐᖏᓐᓂᒃ ᕿᒥᕐᕈᖃᑦᑕᕆᐊᖃᖅᐳᑦ ᐃᖅᑲᓇᐃᔭᓯᒋᐊᖅᑎᓪᓗᒋᑦ, ᐊᒻᒪ ᐃᓛᓐᓂᒃᑯᑦ ᑐᓴᐅᒪᔭᐅᔭᕆᐊᓕᖕᓂᒃ ᐅᖃᓕᒫᒐᒃᓴᓂᒃ ᓇᒃᓯᐅᔾᔨᕙᒃᖢᑎᒃ ᐃᖅᑲᓇᐃᔭᖅᑎᓄᑦ ᐱᓕᕆᐊᒃᓴᒥᓂᒃ ᐃᖅᑲᐃᓯᔭᐅᓪᓗᑎᒃ.
ᐃᖅᑲᓇᐃᔭᖅᑎ ᓇᓕᐊᖕᓂᑐᐃᓐᓇᖅ ᒪᓕᒐᕐᒥᒃ ᓯᖁᒥᑦᑎᔪᖅ ᖃᐅᔨᔭᐅᒍᓂ ᐃᓂᖅᑎᖅᑕᐅᑲᑕᐃᓐᓇᕆᐊᖃᓕᕋᔭᖅᐳᖅ, ᑎᑭᐅᑎᓪᓗᒍ ᐊᒻᒪ ᓄᖅᑲᖅᑎᑕᐅᔪᓐᓇᕆᓪᓗᓂ.
ᐱᓕᕆᕝᕕᒋᔭᖓᓂ ᐃᓂᑖᖅᑎᑦᑎᓂᖅ
ᐱᓕᕆᕝᕕᒋᔭᖓᓂ ᐊᑐᐊᒐᒃᓴᓂᒃ ᐱᑕᖃᖅᐳᖅ ᓄᓇᕗᑦ ᒐᕙᒪᒃᑯᑦ ᐃᓗᐊᓂ ᐃᖅᑲᓇᐃᔭᖅᑎᓂᒃ ᐃᓂᑖᖅᑎᑦᑎᓇᓱᖕᓂᕐᒧᑦ ᐃᒻᒥᒧᑦ ᐱᕙᓪᓕᐊᔾᔪᑎᒋᓇᓱᒡᓗᒍ ᐊᑐᕐᓂᕐᓘᑎᖃᕐᓂᖓᓂᒃ ᓇᓗᓇᐃᖅᑕᐅᔾᔪᑎᒥᒃ ᐱᓚᐅᖅᑎᓪᓗᒋᑦ.
ᐃᓂᑖᖅᑎᑦᑎᓇᓱᒃᐸᒃᑐᑦ ᓴᖅᑭᑎᑕᐅᖃᑦᑕᖅᐳᑦ ᐃᓛᒃᑰᖅᑕᖅᖢᒋᑦ ᐃᓄᖕᒥᑦ ᐅᖃᐅᓯᐅᔪᒥᑦ ᐱᓕᕆᖃᑎᖃᑦᑎᐊᕈᓐᓇᖅᑐᑦ ᐊᒻᒪ ᖃᓂᒃᓴᕐᓂᖏᑦ ᒪᓕᒃᖢᒋᑦ.
ᐅᑯᐊ ᐱᖃᓯᐅᔾᔭᐅᔪᓐᓇᖅᑐᑦ ᐃᓄᒃ ᐊᑲᐅᓐᖏᓕᐅᖅᑐᖅ ᐃᓇᖏᖅᑕᐅᓗᓂ ᐃᖅᑲᓇᐃᔭᖅᑎᒃᓴᖅᓯᐅᖅᑎᓄᑦ, ᐃᖅᑲᓇᐃᔭᖅᑎ ᐊᓯᐊᓄᐊᖅᑕᐅᓗᓂ, ᐊᓯᐊᓂᒃ ᐊᖓᔪᖅᑳᓕᖕᒧᑦ, ᐅᕝᕙᓘᓐᓃᑦ ᐊᔾᔨᑲᓴᖓᓂᒃ ᐃᓂᑖᖅᑎᑕᐅᓗᓂ.
ᐃᖅᑲᓇᐃᔭᖅᑎᒃᓴᖅᓯᐅᖅᑎᓕᒫᑦ ᐃᒻᒥᒃᑯᑦ ᐃᖅᑲᓇᐃᔭᖅᑎᒃᓴᖅᓯᐅᖅᑎᓄᑦ ᖃᐅᔨᒃᑲᐃᔨᖃᖅᐳᑦ ᑮᓇᐅᔭᓕᕆᔨᒃᑯᓐᓂᓐᖔᖅᑐᒥᒃ, ᐊᔾᔨᒌᒃᑎᑦᑎᑦᑎᐊᖁᓪᓗᒋᑦ ᒪᓕᒡᔫᒥᓗᑎᒡᓗ ᐊᒻᒪ ᐊᓯᖏᓐᓂᒃ ᐱᔪᒥᒋᔭᐅᓂᖅᓴᐅᑎᑦᑎᑦᑕᐃᓕᓗᑎᒃ.
ᐅᓂᒃᑳᓕᐅᕐᓂᕐᒧᑦ ᐊᑐᐊᒐᒃᓴᖏᑦ
ᓄᓇᕗᑦ ᒐᕙᒪᖓᓂ ᐃᖅᑲᓇᐃᔭᖅᑎᒥᒃ ᐃᓱᒫᓘᑎᖃᖅᑐᖃᖅᐸᑦ ᐱᑦᑎᐊᓐᖏᓴᒃᑐᖃᕐᓂᖓᓂᒃ ᐅᕝᕙᓘᓐᓃᑦ ᐱᕋᔭᒃᑐᖃᕐᓂᖓᓂᒃ ᓄᓇᕗᑦ ᒐᕙᒪᒃᑯᑦ ᐃᓗᐊᓂ, ᐅᑯᓂᖓᓗ ᐃᖅᑲᓇᐃᔭᖅᑐᓕᕆᔨᒃᑯᑦ ᒪᓕᒐᖏᓐᓂᒃ 206−ᒥ ᓱᕋᐃᔪᖃᕐᓗᓂ, ᐅᓂᒃᑳᓕᐅᕐᓂᕐᒧᑦ ᐊᑐᐊᒐᒃᓴᖏᓐᓂᒃ ᐱᑕᖃᖅᐳᖅ ᑖᒃᑯᓂᖓ ᐃᓱᒫᓘᑎᓕᖕᓂᑦ.
ᐃᓚᖓᓂ 6−ᒥ ᒐᕙᒪᒃᑯᑦ ᐃᖅᑲᓇᐃᔭᖅᑎᖏᑕ ᐱᖁᔭᖓᓂ (PSA) ᐱᓕᕆᐊᖑᔭᕆᐊᖃᖅᑐᓂᒃ ᓴᖅᑭᑎᑦᑎᕗᖅ ᐃᖅᑲᓇᐃᔭᖅᑏᑦ ᐱᕋᔭᒃᑐᒥᒃ ᐅᖃᐅᓯᖃᕈᒪᑎᓪᓗᒋᑦ ᑲᒪᔨᒥᓄᑦ ᐊᒻᒪ ᐃᓛᒃᑯᑦ ᐋᖅᑭᐅᒪᑎᑦᑎᔨᒧᑦ ᐊᑭᒋᐊᖅᑕᐅᓂᐊᕐᓂᕐᒥᓂᒃ ᐃᓱᒫᓗᓐᖏᓪᓗᓂ.
ᐃᖅᑲᓇᐃᔭᖅᑎ ᑲᒪᔨᒥᓄᑦ ᐅᖃᐅᓯᖃᕐᓗᓂ ᐱᕋᔭᒐᓱᒋᔭᐅᔪᒥᒃ, ᐊᒻᒪ ᖃᓄᐃᓕᐅᖅᑐᖃᓐᖏᓪᓗᓂ ᐱᕋᔭᒃᑐᒥᒃ ᐅᖃᐅᓯᖃᒃᑲᓐᓂᕈᓐᓇᖅᐳᑦ ᐊᖓᔪᖅᑳᕆᔭᐅᔪᒧᑦ.
ᐊᖓᔪᖅᑳᖅ ᖃᓄᐃᓕᐅᓐᖏᑉᐸᑦ, ᑕᐃᒪᓕ ᐃᖅᑲᓇᐃᔭᖅᑎ ᐱᕋᔭᒃᑐᒥᒃ ᐅᖃᐅᓯᖃᓕᕋᔭᖅᐳᖅ ᐊᓯᖏᓐᓄᑦ ᐊᖓᔪᖅᑳᕆᔭᐅᔪᓄᑦ, ᒥᓂᔅᑕᐅᑉ ᑐᒡᓕᐊᓄᓪᓗ ᒐᕙᒪᒃᑯᑦ ᐃᖅᑲᓇᐃᔭᖅᑎᖏᑕ ᐱᖁᔭᖓᓂ ᑲᒪᒋᔭᓕᖕᒧᑦ.
ᐊᖓᔪᖅᑳᕆᔭᐅᔪᑦ ᐱᓕᕆᐊᒃᓴᖃᖅᑎᑕᐅᕗᑦ ᐅᖃᐅᓯᐅᔪᖃᖅᐸᑦ ᖃᓄᐃᓕᐅᕈᓐᓇᖅᖢᑎᒃ.
ᐃᖅᑲᓇᐃᔭᖅᑏᑦ ᐅᖃᖃᑎᖃᕈᓐᓇᕐᒥᔪᑦ ᐋᖅᑭᐅᒪᑎᑦᑎᔨᒧᑦ ᓴᖅᑭᑎᑦᑎᓚᐅᓐᖏᑎᓪᓗᒍ ᐱᖁᔭᖅ ᒪᓕᒃᖢᒍ.
ᐃᖅᑲᓇᐃᔭᖅᑎ ᓈᒻᒪᒃᓴᓐᖏᑉᐸᑦ ᒐᕙᒪᒃᑯᑦ ᐃᖅᑲᓇᐃᔭᖅᑎᖓᓂᒃ ᐱᔪᓐᓇᐅᑎᖃᖅᑎᑕᐅᔪᒥᑦ ᐊᑲᐅᔪᒃᑯᑦ ᖃᐅᔨᓴᖅᑎᑦᑎᓯᒋᐊᕐᓂᕐᒥᒃ ᐊᒻᒪ ᐱᕋᔭᖕᓂᖕᒥᒃ ᐋᖅᑭᒋᐊᖅᓯᓂᕐᒥᒃ, ᑕᐃᒪᓕ ᐱᕋᔭᒃᑐᒥᒃ ᐅᖃᐅᓯᖃᕈᓐᓇᖅᓯᓇᔭᖅᐳᑦ ᐋᖅᑭᐅᒪᑎᑦᑎᔨᒧᑦ ᖃᐅᔨᓴᖁᓗᓂᐅᒃ.
ᓈᓴᐅᑖ: 25 – 4 (3)
ᐅᓪᓗᖓ: ᒫᑦᓯ 14, 2017
ᐱᔾᔪᑎᓕᒃ: ᖃᓄᖅᑑᕈᑕᐅᓯᒪᔪᓂᒃ ᑮᓇᐅᔭᖃᖅᑎᑦᓯᓂᕐᒧᑦ ᐱᓕᕆᐊᖅ
ᓇᓗᓇᐃᔭᕐᓗᒋᑦ ᑐᑭᓯᒋᐊᕈᑏᑦ ᐊᔾᔨᒌᓐᖏᓐᓂᖏᑦ ᒪᓕᓪᓗᒋᑦ ᑐᓂᔭᐅᓚᐅᖅᑐᑦ ᑭᐅᔾᔪᑦ ᑎᑎᖅᑲᑎᒍᑦ ᐊᐱᖅᑯᒻᒧᑦ 13-4(3), ᐱᕙᓪᓕᐊᔪᓕᕆᔨᒃᑯᑦ ᐃᖏᕐᕋᔪᓕᕆᔨᒃᑯᓪᓗ ᖃᓄᐃᓕᐅᕈᑎᖃᓚᐅᖅᑲᑦ ᑮᓇᐅᔭᖅᑐᕈᑎᖃᓚᐅᖅᑲᓪᓗ ᐊᑐᖅᑐᒍ ᖃᓄᖅᑑᕈᑕᐅᓯᒪᔪᓂᒃ ᑮᓇᐅᔭᖃᖅᑎᑦᓯᓂᕐᒧᑦ ᐱᓕᕆᐊᑎᒍᑦ 2015-2016-ᒥ ᐊᒻᒪᓗ 2016-2017-ᒥ (ᐅᓪᓗᒥᒧᑦ)?
ᑭᐅᔾᔪᑦ:
ᑮᓇᐅᔭᖅᑎᒍᑦ ᐃᑲᔫᑎᖃᕐᓂᕐᒧᑦ ᐊᖏᕈᑏᑦ (ᑮᓇᐅᔭᖅᑐᕈᑎᒥᓃᑦ)
ᖃᓄᖅᑑᕈᑕᐅᓯᒪᔪᓂᒃ ᑮᓇᐅᔭᖃᖅᑎᑦᓯᓂᕐᒧᑦ ᐱᓕᕆᐊᖅ
ᐊᕐᕌᒍᖓᓂ 2015-16
ᐱᓕᕆᐊᑉ ᓇᓗᓇᐃᔭᕈᑎᖏᑦ
ᖃᑦᓯᐅᓂᖏᑦ
ᓄᓇᕗᓕᒫᒥ
ᓄᓇᕗᒻᒥ ᐱᕙᓪᓕᐊᔪᓕᕆᔨᒃᑯᑦ ᑎᒥᖁᑎᖏᑦ
ᐅᐃᓂᐱᒡ ᑕᑯᔭᒐᖃᕐᕕᒃ ᑲᑐᔾᔨᖃᑕᐅᓂᖓᓄᑦ.
ᓄᓇᕗᓕᒫᒥ
ᓄᓇᑦᓯᐊᕐᒥ ᓄᓇᕗᒻᒥᓗ ᐅᔭᕋᕐᓂᐊᖅᑐᓕᕆᓂᕐᒧᑦ ᑲᑐᔾᔨᖃᑎᒌᑦ
ᓄᓇᕗᒻᒥ ᐊᓪᓚᕝᕕᖓᓂ ᐊᐅᓚᑕᖓᓄᑦ.
ᓄᓇᕗᓕᒫᒥ
ᓄᓇᕗᒻᒥ ᐱᕙᓪᓕᐊᔪᓕᕆᔩᑦ ᑲᑐᔾᔨᖃᑎᒌᑦ
ᐱᕙᓪᓕᐊᔪᓕᕆᔩᑦ ᐃᓕᓐᓂᐊᕈᑎᖓᓄᑦ.
ᓄᓇᕗᓕᒫᒥ
ᓄᓇᕗᒻᒥ ᐱᕙᓪᓕᐊᔪᓕᕆᓂᕐᒧᑦ ᑲᑎᒪᔩᑦ
ᓄᑖᕐᖑᕆᐊᖅᑕᐅᓂᖓ ᐱᕙᓪᓕᐊᔪᓕᕆᓂᕐᒧᑦ ᖃᓄᖅᑑᕈᑎ 2024.
$44,796
ᑭᕙᓪᓕᓕᒫᒥ
Arctic Haven ᐊᐅᓪᓛᖅᓯᒪᕕᒃ ᐃᓪᓗᕋᓛᖅ
ᐊᖏᓪᓕᒋᐊᖅᑕᐅᓂᖓ ᐃᓪᓗᕋᓛᖃᕐᕕᖓᑦ.
$250,000
ᑭᕙᓪᓕᓕᒫᒥ
ᑭᕙᓪᓕᕐᒥ ᐅᔭᕋᕐᓂᐊᖅᑐᓕᕆᓂᕐᒧᑦ ᐱᓕᒻᒪᑦᓴᐃᓂᕐᒧᑦ ᑎᒥᐅᔪᑦ
ᐋᖅᑭᑦᓱᖅᑕᐅᓂᖓ ᐊᑐᓕᖅᑎᑕᐅᓂᖓᓗ ᐅᔭᕋᕐᓂᐊᖅᑐᓕᕆᓂᕐᒧᑦ ᐱᓕᒻᒪᑦᓴᐃᓂᕐᒧᑦ ᐱᓕᕆᐊᑦ ᑭᕙᓪᓕᕐᒥ ᓄᓇᓕᓕᒫᖏᓐᓂ.
$590,000
ᕿᑭᖅᑖᓗᓕᒫᒥ
ᐅᑭᐅᖅᑕᖅᑐᒥ ᐃᖃᓪᓕᕿᓂᕐᒧᑦ ᑲᑐᔾᔨᖃᑎᒌᑦ
ᐃᒪᕐᒥᐅᑕᓂᒃ ᖃᐅᔨᓴᕐᓂᕐᒧᑦ ᐱᓕᕆᐊᖅ.
$117,000
ᕿᑭᖅᑖᓗᓕᒫᒥ
ᕿᑭᖅᑖᓗᒻᒥ ᓇᒻᒥᓂᖃᖅᑎᐅᔪᓄᑦ ᐱᕙᓪᓕᐊᔪᓕᕆᔩᑦ ᐊᐅᓪᓚᕈᑎᖏᑦ ᓄᓇᓕᓐᓂ ᐅᐸᓗᖓᐃᔭᖅᑎᑦᓯᓂᕐᒧᑦ.
ᕿᑭᖅᑖᓗᒻᒥ ᓇᒻᒥᓂᖃᖅᑎᐅᔪᑦ ᑲᑐᔾᔨᖃᑎᒌᖏᑦ
ᐊᖅᓴᕐᓂᖅ ᓇᒻᒥᓂᓖᑦ ᓴᖅᑭᔮᖅᑎᑦᓯᓂᖏᑦ.
$84,750
Arctic UAV Inc.
ᓂᐅᕕᕐᓂᕐᒧᑦ ᐊᐅᓚᑦᓯᓂᕐᒧᓪᓗ ᖁᓛᒎᓕᓐᖑᐊᓂᒃ ᐊᔾᔨᓕᐅᕈᑎᓂᒃ.
$250,000
ᐃᓄᐃᑦ ᑕᑯᓐᓇᕋᑦᓴᓕᕆᔨᒃᑯᖏᑦ
ᑕᕐᕆᔮᑦᓴᓕᐅᕈᑏᑦ ᓱᓇᒃᑯᑖᑦ ᓄᑖᒥ ᐱᕙᓪᓕᐊᔪᓕᕆᕕᖓᓂ.
$250,000
ᓄᓇᕗᒻᒥ ᓄᓇᓕᓐᓂ ᓯᕗᓂᑦᓴᓕᕆᔩᑦ
ᐱᖓᓱᑦ ᑲᑎᒪᔩᑦ ᐅᐸᒍᓐᓇᖁᓪᓗᒋᑦ 2015 ᑲᓇᑕᒥ ᓄᓇᓕᓐᓂ ᓯᕗᓂᑦᓴᓕᕆᓂᕐᒧᑦ ᑲᑎᒪᔪᓄᑦ.
ᐊᕐᕙᖅᑑᖅ ᐱᔨᑦᓯᕋᖅᑏᑦ Arqvartuuq Services Ltd.
ᓂᐅᕕᕐᓂᕐᒧᑦ ᑐᐊᐸᑦᑕᐅᑎᒥᒃ.
$54,000
ᐃᒃᐱᐊᕐᔪᒻᒥ ᕼᐊᒻᓚᒃᑯᑦ
ᐃᒃᐱᐊᕐᔪᒻᒥ ᐊᐅᓚᖃᑦᑕᖅᑎᑦᓯᓂᕐᒧᑦ ᓱᓇᒃᑯᑖᑦ.
$250,000
ᓄᓇᕗᒻᒥ ᓴᓇᓐᖑᐊᖅᑏᑦ ᑲᑐᔾᔨᖃᑎᒌᖏᑦ
ᑲᖏᖅᖠᓂᕐᒥ ᓴᓇᓐᖑᐊᖅᑏᑦ ᖁᕕᐊᓲᑎᖃᕐᓂᖏᑦ.
$70,900
ᕿᑎᕐᒥᐅᑦ ᐃᓄᐃᑦ ᑲᑐᔾᔨᖃᑎᒌᑦ
Grays Bay ᐊᑐᕆᐊᓕᐅᕐᓂᕐᒧᑦ ᑐᓚᑦᑕᕐᕕᓕᐅᕐᓂᕐᒧᓪᓗ ᐱᓕᕆᐊᖅ.
ᓄᓇᕗᒻᒥ ᐱᕙᓪᓕᐊᔪᓕᕆᔩᑦ ᑲᑐᔾᔨᖃᑎᒌᖏᑦ
ᑲᔪᖏᖅᓴᐃᓂᕐᒧᑦ ᐱᓕᕆᐊᖅ ᐃᖃᓗᑦᑑᑦᑎᐊᕐᒥ.
$19,454
ᑮᓇᐅᔭᖅᑎᒍᑦ ᐃᑲᔫᑎᖃᕐᓂᕐᒧᑦ ᐊᖏᕈᑏᑦ (ᐊᖏᕈᑕᐅᓯᒪᔪᑦ)  ᖃᓄᖅᑑᕈᑕᐅᓯᒪᔪᓂᒃ ᑮᓇᐅᔭᖃᖅᑎᑦᓯᓂᕐᒧᑦ ᐱᓕᕆᐊᖅ
ᐊᕐᕌᒍᖓᓂ 2016-17
*ᑮᓇᐅᔭᖅᑐᕈᑎᓪᓚᑦᑖᒥᓃᑦ ᐊᔾᔨᒋᔾᔮᓐᖏᑦᑕᖏᑦ
ᐱᓕᕆᐊᑉ ᓇᓗᓇᐃᔭᕈᑎᖏᑦ
ᖃᑦᓯᐅᓂᖏᑦ
ᓄᓇᕗᓕᒫᒥ
ᓄᓇᕗᒻᒥ ᐱᕙᓪᓕᐊᔪᓕᕆᔨᒃᑯᑦ ᑲᑐᔾᔨᖃᑎᒌᖏᑦ
ᓇᒻᒥᓂᖃᖅᑎᐅᔪᓂᒃ ᑲᔪᖏᖅᓴᐃᓂᕐᒧᑦ ᐱᓕᕆᐊᖅ.
$50,473
ᓄᓇᕗᓕᒫᒥ
ᕿᑭᖅᑖᓗᒻᒥ ᓇᒻᒥᓂᖃᖅᑏᑦ ᑲᑐᔾᔨᖃᑎᒌᖏᑦ
ᓄᓇᕗᒻᒦᖔᖅᑐᑦ 2017 ᐅᑭᐅᖅᑕᖅᑐᒦᖔᖅᑐᑦ ᓴᖅᑭᔮᖅᑎᑦᓯᑎᓪᓗᒋᑦ ᐅᐃᓂᐱᒡᒥ 2017.
$153,349
ᓄᓇᕗᓕᒫᒥ
ᕿᑭᖅᑖᓗᒻᒥ ᓇᒻᒥᓂᖃᖅᑏᑦ ᑲᑐᔾᔨᖃᑎᒌᖏᑦ
ᐊᑭᓕᖅᑕᐅᓯᒪᓂᖏᑦ ᐅᑭᐅᖅᑕᖅᑐᒦᖔᖅᑐᑦ ᓴᖅᑭᔮᖅᑎᑦᓯᑎᓪᓗᒋᑦ ᐅᐃᓂᐱᒡᒥ, ᕕᕝᕗᐊᓕ 1-4 2017.
ᓄᓇᕗᓕᒫᒥ
ᓄᓇᑦᓯᐊᖅ ᓄᓇᕗᒻᒥᓗ ᐅᔭᕋᕐᓂᐊᖅᑐᓕᕆᓂᕐᒧᑦ ᑲᑐᔾᔨᖃᑎᒌᑦ
ᓄᓇᕗᒻᒥ ᐊᓪᓚᕝᕕᖓᑦ ᐸᕐᓇᐅᑕᐅᓂᖓ 2014-2018.
ᓄᓇᕗᓕᒫᒥ
ᕿᑭᖅᑖᓗᒻᒥ ᓇᒻᒥᓂᖃᖅᑏᑦ ᑲᑐᔾᔨᖃᑎᒌᖏᑦ
ᓄᓇᕗᒻᒥ ᓴᖅᑭᔮᖅᑎᑦᓯᓂᖅ ᑲᑎᒪᕐᔪᐊᕐᓂᕐᓗ.
$53,000
ᓄᓇᕗᓕᒫᒥ
ᓄᓇᕗᒻᒥ ᓴᓇᓐᖑᐊᖅᑏᑦ ᑲᑐᔾᔨᖃᑎᒌᖏᑦ
ᓄᓇᓕᓐᓄᑦ ᐳᓚᕋᕐᓂᖅ ᓴᖅᑭᔮᖅᑎᑦᓯᓂᕐᒧᓪᓗ.
ᓄᓇᕗᓕᒫᒥ
ᑕᓚᕖᓴ ᓄᓇᕗᑦ
ᓴᖅᑭᖅᓯᕙᓪᓕᐊᓂᕐᒧᑦ ᐃᓄᒃᑎᑐᑦ, ᐃᓕᓐᓂᐊᕈᑎᐅᓯᓐᓈᖅᑐᓂᒃ ᑕᓚᕖᓴᒃᑰᖅᑐᑦᓴᓂᒃ.
$53,500
ᓄᓇᕗᓕᒫᒥ
ᓄᓇᕗᒻᒥ ᓴᓇᓐᖑᐊᖅᑏᑦ ᑲᑐᔾᔨᖃᑎᒌᖏᑦ
ᐃᑲᔪᕐᓂᕐᒧᑦ ᐃᖃᓗᑦᑑᑦᑎᐊᕐᒥ ᓴᓇᓐᖑᐊᖅᑏᑦ ᖁᕕᐊᓲᑕᐅᑎᓪᓗᒋᑦ ᐃᓚᐅᖃᑕᐅᖁᓪᓗᒋᑦ.
ᕿᑎᕐᒥᐅᓕᒫᓂ
ᕿᑎᕐᒥᐅᑦ ᐃᓄᐃᑦ ᑲᑐᔾᔨᖃᑎᒌᑦ
Grays Bay ᐊᑐᕆᐊᓕᐅᕐᓂᕐᒧᑦ ᑐᓚᑦᑕᕐᕕᓕᐅᕐᓂᕐᒧᓪᓗ ᐱᓕᕆᐊᖅ.
$550,000
ᑭᕙᓪᓕᓕᒫᓂ
ᑭᕙᓪᓕᕐᒥ ᐅᔭᕋᕐᓂᐊᖅᑐᓕᕆᓂᕐᒧᑦ ᐱᓕᒻᒪᑦᓴᐃᓂᕐᒧᑦ ᑎᒥᖓᑦ
ᐸᕐᓇᐃᓂᕐᒧᑦ, ᑐᑭᒧᐊᖅᑎᑦᓯᓂᕐᒧᑦ ᐊᐅᓚᑦᓯᓂᕐᒧᓪᓗ ᐅᔭᕋᕐᓂᐊᖅᑐᓕᕆᓂᕐᒧᑦ ᐱᓕᒻᒪᑦᓴᐃᓂᕐᒧᑦ ᐱᓕᕆᐊᓂᒃ ᑭᕙᓪᓕᕐᒥ ᓄᓇᓕᖏᓐᓂ.
$500,000
ᑭᕙᓪᓕᓕᒫᓂ
ᑭᕙᓪᓕᕐᒥᒃ ᓇᒻᒥᓂᖃᖅᑏᑦ ᓴᖅᑭᔮᖅᑎᑦᓯᓂᕐᒧᑦ ᑎᒥᖓᑦ
ᐃᑲᔪᖅᑕᐅᓂᖓᓄᑦ ᓄᓇᕗᒻᒥ ᓇᒻᒥᓂᖃᖅᑏᑦ 2016  Centrallia ᓄᓇᕐᔪᐊᒥ ᓇᒻᒥᓂᖃᖅᑏᑦ ᐱᕙᓪᓕᐊᔪᓕᕆᓂᕐᒧᑦ ᑲᑎᒪᕐᔪᐊᖅᑐᓄᑦ ᐅᐃᓂᐱᒡᒥ.
$65,473
ᕿᑭᖅᑖᓗᓕᒫᒥ
ᕿᑭᖅᑖᓗᒻᒥ ᓇᒻᒥᓂᖃᖅᑏᑦ ᑲᑐᔾᔨᖃᑎᒌᖏᑦ
ᕼᐊᓕᕚᒃᔅ ᑕᐅᖅᓰᓂᕐᒧᑦ ᐊᐅᓪᓚᕐᓂᖏᑦ.
$78,400
ᐅᕙᒍᑦ Uvagut Inc.
ᑳᐱᕐᕕᒻᒥᒃ ᓇᒻᒥᓂᖁᑎᒋᔭᐅᔪᒥᒃ ᐱᒋᐊᖅᑎᑦᓯᓂᕐᒧᑦ.
$100,000
CHOU Consulting & Development Inc.
ᐊᑭᑐᔫᑎᓂᒃ - ᐃᓪᓗᕐᔪᐊᓕᐅᕐᓂᖅ ᐊᓪᓚᕝᕕᓕᒻᒥᒃ ᓇᒻᒥᓂᖁᑎᒋᔭᐅᔪᒥᓪᓗ ᑰᖃᕐᕕᒻᒥᒃ ᐊᑐᖅᑐᐊᖅᑕᐅᔪᑦᓴᒥᒃ, ᑳᐱᕐᕕᒻᒥᒃ ᑐᔪᕐᒥᕕᒻᒥᓪᓗ.
ᐃᖃᓗᑦᑑᑦᑎᐊᕐᒥ ᕼᐊᒻᓚᒃᑯᖏᑦ
ᐊᐅᖅᑭᑦᓯᓂᕐᒧᑦ ᓴᓇᐅᒐᕐᓂᒃ ᐱᓕᒻᒪᑦᓴᐃᓂᖅ ᓴᓇᓂᐊᖅᑐᓂᒃ ᒥᕐᖑᐃᖅᓯᕐᕕᒻᒧᑦ.
ᖁᕐᓗᖅᑑᒥ ᕼᐊᒻᓚᒃᑯᑦ
ᐃᑲᔪᕈᑎ ᐱᖓᓲᔪᖅᑐᓂᒃ ᒪᑐᓕᒻᒥᒃ ᓄᓇᓯᐅᑎᒃᑯᕕᒻᒥᒃ.
$63,759
Carrefour Nunavut
ᐱᓕᒻᒪᑦᓴᐃᓂᕐᒧᑦ ᐃᓚᒋᔭᐅᔪᓂᒃ ᐱᔪᓐᓇᕐᓂᖅᑖᖁᓪᓗᒋᑦ ᐃᖅᑲᓇᐃᔭᖅᑐᓕᕆᓂᕐᒧᑦ, ᓂᐅᕐᕈᑎᖃᕐᓂᕐᒧᑦ, ᑮᓇᐅᔭᓕᕆᓂᕐᒧᓪᓗ.
$81,035
ᓖᔾᔭᒃᑯᑦ
ᐅᓇᓕᑦᓴᔭᕋᓛᑦ #795 ᓂᐅᕕᕐᓂᕐᒧᑦ ᐱᖓᓱᓂᒃ ᖃᖓᑕᔫᖑᐊᕈᑎᓂᒃ.
$17,500
ᓄᓇᕗᒻᒥ ᖃᐅᔨᓴᖅᑎᒃᑯᑦ
ᑲᑐᔾᔨᖃᑎᖃᕐᓂᕐᒧᑦ ᓂᐅᕗᓐᓛᓐᒥ ᑐᓐᖓᓱᑦᑎᑦᓯᖃᑎᒌᓐᓂᒧᓪᓗ ᐃᒪᕕᒻᒥ ᖃᐅᔨᓴᖅᑐᓕᕆᓂᕐᒧᑦ 2016: ᐃᒪᕕᓕᕆᓂᖅ ᐃᖃᓗᓐᓂ ᐋᒃᑐᐸ 4-5, 2016.
ᐃᓄᐃᑦ ᑕᑯᓐᓇᕋᑦᓴᓕᕆᔨᒃᑯᖏᑦ
ᐃᖅᑲᓇᐃᔭᖅᑎᓂᒃ ᐃᓕᓐᓂᐊᖅᑎᑦᓯᓂᕐᒧᑦ.
$69,024
Arctic UAV Inc
ᓂᐅᕕᕐᓂᕐᒧᑦ ᖁᓛᒎᓕᓐᖑᐊᓂᒃ ᐊᔾᔨᓕᐅᕈᑎᓂᒃ, ᓯᑯᒥᒃ ᖃᐅᔨᓴᕐᓂᕐᒧᑦ, ᕿᓂᕐᓂᕐᒧᑦ ᐸᖅᓴᐃᓂᕐᒧᑦ, ᓂᕐᔪᑎᓂᒃ ᖃᐅᔨᓴᕐᓂᕐᒧᑦ ᓇᔪᖅᐸᑦᑕᖏᓐᓂᓪᓗ ᖃᐅᔨᓴᕐᓂᕐᒧᑦ.
$250,000
ᐅᑭᐅᖅᑕᖅᑐᒥ ᐱᔨᑦᓯᕋᖅᑏᑦ Northern Frontier Services
ᓇᒻᒥᓂᖁᑎᖓ ᖃᐅᔨᓴᖅᑕᐅᓂᖓᓄᑦ.
$10,996
ᓄᓇᕗᒻᒥ ᐃᒥᐊᓗᓕᐅᖅᑏᑦ Nunavut Brewing Company Limited
ᐊᑭᑐᔫᑎᓂᒃ ᐱᖁᑎᓂᒃ ᓂᐅᕕᕐᓂᕐᒧᑦ ᓇᒻᒥᓂᖓᓗ ᐱᒋᐊᖅᑕᐅᓂᖓᓄᑦ.
$250,000
ᐸᐃᒑᓚᖃᐅᑏᑦ ᓇᒻᒥᓂᖁᑎᖓᑦ The Jerry Cans Incorporated
ᓂᐅᕐᕈᑎᖃᕐᓂᕐᒧᑦ ᐳᓚᕋᕐᓂᖏᑦ ᐸᐃᒑᓚᖃᐅᑏᑦ ᐋᔅᑐᕋᐃᓕᐊᒥ ᓴᖅᑭᖅᑕᐅᑎᓪᓗᒍ ᓂᔾᔭᐅᑎᖓᑦ ᐃᓅᓯᖅ.
ᑭᓐᖓᕐᓂ ᓄᓇᓕᓐᓂ ᒐᕙᒪᖏᑦ
ᓴᓇᔭᐅᓂᖓᓄᑦ ᑲᑎᑕᐅᓯᒪᔪᑦ ᐃᓕᖅᑯᓯᓕᕆᕕᒃ ᑎᑎᖅᑐᒐᕐᕕᓪᓗ.
$350,000
ᓴᓂᑭᓗᐊᕐᒥ ᓄᓇᓕᓐᓂ ᒐᕙᒪᖏᑦ
ᑲᒪᒋᔭᐅᓂᖓ ᐊᒥᒐᕐᓂᖏᑦ ᐅᖁᒪᐃᑦᑐᕐᓂᐅᑎᓂᒃ ᐊᖁᑎᓂᒃ ᖁᑦᑎᓐᓂᓕᓐᓂᓪᓗ 3 ᐊᖁᑦᑐᖅᓯᐅᑎᓖᑦ.
$88,129
ᑲᖏᖅᑐᒑᐱᒻᒥ ᓄᓇᓕᓐᓂ ᒐᕙᒪᖏᑦ
ᐋᖅᑭᑦᓱᐃᓂᕐᒧᑦ ᐊᑐᓕᖅᑎᑦᓯᓂᕐᒧᓪᓗ 2017-2021 ᓄᓇᓕᓐᓂ ᐱᕙᓪᓕᐊᔪᓕᕆᓂᕐᒧᑦ ᐸᕐᓇᐅᑎᖓᓂᒃ.
ᓯᑯ ᐱᔨᑦᓯᕋᖅᑏᑦ Siku Services Inc
ᐃᑲᔪᖅᑕᐅᓂᖓ ᓇᒻᒥᓂᕆᔭᐅᔪᖅ ᐊᖏᓪᓕᒋᐊᖅᑕᐅᖁᓪᓗᒍ.
2015-2016 ᐊᕐᕌᒍᖓᓂ, 17-ᓂᒃ ᑐᑦᓯᕋᐅᑎᓂᒃ ᐊᖏᖅᑕᐅᔪᖃᓚᐅᖅᑐᖅ ᑮᓇᐅᔭᖅᑖᖅᑎᑕᐅᓪᓗᑎᒃ ᖃᓄᖅᑑᕈᑕᐅᓯᒪᔪᓂᒃ ᑮᓇᐅᔭᖃᖅᑎᑦᓯᓂᕐᒧᑦ ᐱᓕᕆᐊᑎᒍᑦ.
2016-2017 ᐊᕐᕌᒍᖓᓂ 28-ᓂᒃ ᑐᑦᓯᕋᐅᑎᓂᒃ ᐊᖏᖅᑕᐅᔪᖃᓚᐅᖅᑐᖅ ᑮᓇᐅᔭᖃᖅᑎᑕᐅᓪᓗᑎᓪᓗ.
ᖃᑦᓯᐅᓪᓚᑦᑖᕐᓂᖏᑦ ᑐᑦᓯᕋᐅᑏᑦ ᐱᔭᐅᓚᐅᖅᑐᑦ ᐊᖏᖅᑕᐅᒐᑎᓪᓗ ᓇᓗᓇᐃᔭᖅᑕᐅᖃᑦᑕᓐᖏᑦᑐᑦ.
ᐅᐱᓐᓇᕋᓂ ᐊᑐᓂᑦ ᓯᑕᒪᐃᑦ ᐊᓪᓚᕝᕕᕗᑦ ᐊᐅᓚᑦᓯᖃᑕᐅᔪᑦ ᐱᓕᕆᐊᒥᒃ ᑎᑎᖅᓯᖃᑦᑕᖅᓯᒪᔪᑦ ᑐᑦᓯᕋᐅᑎᓂᒃ ᐊᔾᔨᒌᓐᖏᑦᑐᒃᑯᑦ ᓇᓗᓇᐃᖅᓯᖃᑦᑕᕋᑎᓪᓗ ᑐᑦᓯᕋᐅᑎᓂᒃ ᐊᖏᖅᑕᐅᓐᓂᖏᑦᑐᓂᒃ ᐱᔪᓐᓇᖃᑕᐅᓂᖏᑦᑐᓂᒃ, ᖁᔭᓈᖅᑕᐅᓯᒪᔪᓂᒃ, ᐊᖏᖅᑕᐅᓯᒪᓐᖏᑦᑐᓂᒃ ᐱᔾᔪᑎᑦᓴᖃᑦᓯᐊᓐᖏᓗᐊᕐᓂᖏᓐᓄᑦ ᐅᕝᕙᓘᓐᓃᑦ ᐊᑕᖏᓐᖏᓗᐊᕐᓂᖏᓐᓂᒃ ᑐᑦᓯᕋᐅᑎᒥᓂᖏᑦ.
ᐱᓕᕆᕕᑦᑎᓐᓂ ᐋᖅᑭᑦᓱᐃᔪᑦ ᑐᑭᓯᓇᑦᓯᐊᖅᑐᓂᒃ ᐊᑐᐊᒐᕐᓂᒃ ᑐᑭᓯᒋᐊᕈᑏᑦ ᓇᓗᓇᐃᖅᑕᐅᓯᒪᖃᑦᑕᕐᓂᐊᕐᖓᑕ ᐊᔾᔨᒌᑦᑐᒥᒃ ᓯᕗᓂᑦᓴᑎᓐᓂ.
ᑐᑦᓯᕋᐅᑎᓕᐅᕐᓂᕐᒧᑦ ᒪᓕᑦᑕᐅᒋᐊᓖᑦ ᖃᓄᖅᑑᕈᑕᐅᓯᒪᔪᓂᒃ ᑮᓇᐅᔭᖃᖅᑎᑦᓯᓂᕐᒧᑦ ᐱᓕᕆᐊᑎᒍᑦ ᓇᓗᓇᐃᖅᑕᐅᓯᒪᔪᑦ ᐊᑐᐊᒐᖏᓐᓂ:
ᐃᓚᒍᑕᖓᓄᑦ A: ᓄᓇᕗᒻᒥ ᓇᒻᒥᓂᖃᖅᑎᐅᔪᓂᒃ ᑮᓇᐅᔭᖃᖅᑎᑦᓯᓂᖅ, ᑐᑦᓯᕋᖅᑐᑦ ᑐᓂᓯᒋᐊᓖᑦ ᑎᑎᕋᖅᓯᒪᔪᓂᒃ ᐊᑎᓕᐅᖅᑕᐅᓯᒪᔪᒥᓪᓗ ᑐᑦᓯᕋᐅᑎᒥᒃ ᑕᑕᑎᕆᐊᓕᒻᒥᒃ.
ᐃᓚᒋᓕᐅᔾᔨᓯᒪᓗᓂ ᐅᑯᓂᖓ:
ᑮᓇᐅᔭᖃᖅᑎᑦᓯᓂᕐᒧᑦ ᑲᑎᖅᓱᖅᑕᐅᓯᒪᔪᑦ ᐃᓚᒋᓕᐅᔾᔨᓯᒪᓗᑎᒃ ᐅᑯᓂᖓ:
ᐊᓯᖏᓐᓄᑦ ᐊᑭᓕᑦᓴᖏᓐᓂᒃ ᐊᑭᓖᕙᓪᓕᐊᓂᕐᒧᑦ ᐱᖁᑎᖏᓐᓂᓪᓗ ᓇᓪᓕᐅᒃᑯᒫᖃᕐᓂᕐᒧᑦ ᒪᓕᑦᑕᐅᒋᐊᓕᓐᓂᒃ ᖃᓄᑎᒋᐅᒋᐊᖃᕐᓂᖏᓐᓂᒃ; ᐊᒻᒪᓗ
ᐃᑲᔪᖅᑕᐅᔪᑦ ᑮᓇᐅᔭᖃᖅᑎᑕᐅᓂᖏᑦ, ᑮᓇᐅᔭᓪᓚᑦᑖᑎᒍᑦ, ᓇᓪᓕᐅᒃᑯᒫᖃᕐᓂᒃᑯᑦ ᐅᕝᕙᓘᓐᓃᑦ ᐱᖁᑎᖏᑎᒍᑦ.
ᐱᓕᕆᐊᖑᓂᐊᖅᑐᓂᒃ ᐸᕐᓇᐅᑎᒥᒃ ᓇᓗᓇᐃᔭᐃᓗᑎᒃ ᒪᑭᑕᒍᓐᓇᕋᔭᕐᒪᖔᑦ, ᐊᐅᓚᓂᖃᑦᓯᐊᕈᓐᓇᕋᔭᕐᒪᖔᑦ ᐱᕈᖅᐸᓪᓕᐊᒍᓐᓇᕋᔭᕐᒪᖔᓪᓗ;
ᐊᕐᕌᒍᓄᑦ ᐱᖓᓱᓄᑦ ᑭᖑᓂᑦᑎᓐᓂ ᑮᓇᐅᔭᓕᕆᓂᕐᒧᑦ ᑎᑎᕋᖅᑐᓯᒪᔪᓂᒃ (ᐊᑐᐃᓐᓇᐅᑉᐸᑕ);
ᓇᓗᓇᐃᕈᑎᓂᒃ ᐱᓕᕆᐊᖅ ᑮᓇᐅᔭᓕᐅᕐᓂᕐᒧᑦ ᐱᕚᓪᓕᕈᑕᐅᓂᐊᕐᒪᖔᑦ ᐅᖓᑖᓄᑦ ᑮᓇᐅᔭᓕᐅᕈᑕᐅᒍᓐᓇᕐᓂᖓᑕ ᑐᑦᓯᕋᖅᑐᓄᑦ;
ᓇᓗᓇᐃᕈᑎᓂᒃ ᐱᓕᕆᐊᖅ ᐃᖅᑲᓇᐃᔮᓂᒃ ᓴᖅᑭᕈᑕᐅᓂᐊᕐᓂᖓ ᓄᓇᕗᒻᒥᐅᓄᑦ;
ᓇᓗᓇᐃᕈᑎᓂᒃ ᐱᔪᓐᓇᕐᓂᖃᑦᓯᐊᕐᒪᖔᑕ ᐊᑑᑎᖃᖅᓯᒪᒻᒪᖔᑕᓗ ᐊᐅᓚᑦᓯᔨᖏᑦ; ᓇᓗᓇᐃᕈᑎᓂᒃ ᑐᑦᓯᕋᖅᑕᐅᓯᒪᔪᑦ NBIF ᑮᓇᐅᔭᖃᖅᑎᑕᐅᓂᖏᑦ ᐱᔭᕇᕈᓐᓇᕐᓂᐊᕐᒪᖔᑕ ᒪᓕᑦᑕᐅᒋᐊᓕᓐᓂᒃ ᑮᓇᐅᔭᖃᖅᑎᑕᐅᓂᕐᒧᑦ ᑲᑎᖅᓱᕆᐊᓕᖏᓐᓂᒃ ᓴᖅᑭᕈᑕᐅᓗᑎᓪᓗ ᐱᓕᕆᐊᖅ ᐊᑕᖏᖅᑐᒥᒃ ᑮᓇᐅᔭᖃᖅᑎᑕᐅᖁᓪᓗᒍ; ᐊᒻᒪᓗ
ᓇᓗᓇᐃᕈᑎᓂᒃ ᐊᑭᖏᑦ ᑐᕌᖓᔪᑦ ᐱᓕᕆᐊᒧᑦ ᓈᒻᒪᓈᕋᓗᐊᕐᒪᖔᑕ ᑕᒻᒪᖅᓯᒪᙱᑦᑐᓂᓪᓗ ᓂᐅᕕᖃᑦᑕᓂᕐᒧᑦ ᒪᓕᑦᓯᐊᕋᓗᐊᕐᒪᖔᑕ ᐱᓗᐊᙳᐊᖅᑐᓄᑦ ᐱᓕᕆᐊᑉ ᐃᓗᓕᖏᓐᓄᑦ.
ᐃᓚᒍᑕᖓᓄᑦ B: ᓄᓇᕗᒻᒥ ᐱᕙᓪᓕᐊᔪᓕᕆᓂᕐᒧᑦ ᑐᙵᕕᖏᑦ, ᑐᑦᓯᕋᖅᑐᑦ ᑐᓂᓯᒋᐊᓖᑦ ᑎᑎᕋᖅᓯᒪᔪᓂᒃ ᐊᑎᓕᐅᖅᑕᐅᓯᒪᔪᒥᓪᓗ ᑐᑦᓯᕋᐅᑎᓂᒃ ᐅᑯᓂᖓ ᐃᓚᒋᓕᐅᔾᔨᓯᒪᓗᓂ:
ᐱᓕᕆᐊᖓ ᒪᑭᑕᒍᓐᓇᕋᒪᔭᕐᒪᖔᑦ, ᐊᐅᓚᓂᖃᑦᓯᐊᕈᓐᓇᕐᒪᖔᑦ ᐱᕈᖅᐸᓪᓕᐊᒍᓐᓇᕐᒪᖔᕐᓗ;
ᖃᓄᖅ ᐱᓕᕆᐊᖅ ᐃᑲᔪᖅᓱᐃᒻᒪᖔᑦ ᐱᓕᕆᕕᑦᑎᓐᓂ ᖃᓄᖅᑑᕈᑕᐅᓯᒪᔪᑦ ᓯᕗᓪᓕᐅᑎᒍᒪᔭᖏᓐᓂᒃ ᐱᕙᓪᓕᐊᔪᓕᕆᓂᕐᒧᑦ ᓄᓇᓕᖓᓂ ᐱᓕᕆᐊᖅ ᐊᐅᓚᑕᐅᕕᒋᓂᐊᖅᑕᖓᓂ;
ᓇᓗᓇᐃᕈᑎᖃᕐᓗᓂ ᐱᓕᕆᐊᖅ ᑮᓇᐅᔭᓕᐅᕐᓂᕐᒧᑦ ᐱᕚᓪᓕᕈᑕᐅᓂᐊᕐᒪᖔᑦ;
ᓇᓗᓇᐃᕈᑎᖃᕐᓗᓂ ᐱᔪᓐᓇᕐᓂᖃᑦᓯᐊᕐᒪᖔᑕ ᐊᑑᑎᖃᖅᓯᒪᒻᒪᖔᑕᓗ ᐊᐅᓚᑦᓯᔨᖏᑦ;
ᓇᓗᓇᐃᕈᑎᖃᕐᓗᓂ ᐱᓕᕆᐊᑉ ᐊᑭᖏᑦ ᓈᒻᒪᓈᕋᓗᐊᕐᒪᖔᑕ ᐱᓕᕆᐊᕐᓗ ᐊᑑᑎᖃᕐᓂᐊᕐᒪᖔᑦ ᑕᒻᒪᖅᓯᒪᙱᑦᑐᓂᒃ, ᐊᑭᑦᑐᕋᐅᑎᒍᑕᐅᓯᒪᑦᓯᐊᖅᑐᓂᒃ ᓂᐅᕕᖃᑦᑕᓂᕐᒧᑦ ᐱᓕᕆᔾᔪᓯᕐᓂᒃ ᓂᐅᕕᕐᓂᐊᖅᑲᑕ ᑭᓱᑐᐃᓐᓇᕐᓂᒃ ᐱᔨᑦᓯᕋᐅᑎᓂᓪᓘᓐᓃᑦ ᐊᑑᑎᖃᕐᓗᑎᒃ ᐃᓘᓐᓇᒐᓚᖏᓐᓂᒃ ᐱᓕᕆᐊᒧᑦ ᐊᑭᖏᓐᓂᒃ; ᐊᒻᒪᓗ
ᓂᐅᕕᕐᓂᐊᖅᑲᑕ ᐱᑕᖃᖅᐹᒌᖅᑐᓂᒃ ᐊᐅᓚᑦᓯᓂᕐᒧᑦ ᐱᖁᑎᓂᓪᓘᓐᓃᑦ, ᐃᒻᒥᒃᑰᖅᑐᒧᑦ ᖃᐅᔨᒪᔪᕐᔪᐊᒧᑦ ᖃᐅᔨᓴᖅᑕᐅᓯᒪᓗᑎᒃ ᐊᐅᓚᑕᐅᔪᒧᑦ ᐱᖁᑎᓄᓪᓘᓐᓃᑦ ᓂᐅᕕᖅᑕᐅᓂᐊᖅᑐᓂᒃ ᐊᓯᖏᓐᓂᓪᓘᓐᓃᑦ ᑐᑭᓯᒋᐊᕈᑎᓂᒃ ᑐᑦᓯᕋᖅᑕᐅᔪᓂᒃ ᐱᓕᕆᕕᑦᑎᓐᓂ ᖃᐅᔨᓴᕈᑎᐅᓂᐊᕐᓗᑎᒃ ᐊᐳᖅᑕᕈᑎᖃᙱᒃᑲᓗᖓᕐᒪᖔᑕ.
ᐅᓂᒃᑳᓕᐅᕆᐊᖃᕐᓂᕐᒧᑦ ᒪᓕᑦᑕᐅᒋᐊᓖᑦ ᖃᓄᖅᑑᕈᑕᐅᓯᒪᔪᓂᒃ ᑮᓇᐅᔭᖃᖅᑎᑦᓯᓂᕐᒧᑦ ᐱᓕᕆᐊᑎᒍᑦ ᓇᓗᓇᐃᔭᖅᑕᐅᓯᒪᓗᑎᒃ ᑮᓇᐅᔭᓂᒃ ᐃᑲᔫᓯᐊᕐᓂᕐᒧᑦ ᐊᖏᕈᑎᓂ ᐃᓗᓕᖃᕐᓗᑎᓪᓗ ᒪᓕᑦᑕᐅᒋᐊᓕᓐᓂᒃ ᐊᑐᓂᑦ ᐱᓕᕆᐊᓄᑦ.
ᐊᑐᐊᒐᖅᑎᒍᑦ ᒪᓕᑦᑕᐅᒋᐊᓖᑦ ᐅᓂᒃᑳᓕᐅᕆᐊᖃᕐᓂᕐᒧᑦ ᐃᓚᒋᓕᐅᑎᓯᒪᔪᑦ ᐅᑯᓂᖓ ᐃᓗᓕᐅᒋᐊᖃᕋᔪᑦᑐᓂᒃ:
ᑮᓇᐅᔭᖅᑖᖅᑐᒥᓃᑦ ᑐᓂᓯᒋᐊᓖᑦ ᐅᓂᒃᑳᓕᐊᒥᒃ ᖃᓄᐃᓕᐅᕈᑎᒥᓂᖏᑕ ᒥᑦᓵᓄᑦ, ᓴᖅᑭᖅᑕᐅᔪᒥᓃᓪᓗ ᐱᕚᓪᓕᕈᑕᐅᓂᒥᓂᖓᓂᓪᓗ ᐃᑲᔪᕈᑕᐅᔫᑉ ᐱᓕᕆᐊᑉ; ᐅᓂᒃᑳᓕᐊᒥ ᓇᓗᓇᐃᖅᓯᒋᐊᖃᕐᒥᔪᑦ ᖃᓄᖅ ᐊᔾᔨᒌᖏᓐᓂᖃᕐᒪᖔᑕ ᓂᕆᐅᒋᔭᐅᓚᐅᖅᑐᓂᒃ ᓴᖅᑭᖅᑕᐅᓂᐊᓚᐅᖅᑐᓂᒃ ᐱᕚᓪᓕᕈᑕᐅᓂᐊᓚᐅᖅᑐᓂᓪᓗ ᐱᓕᕆᐊᑎᒍᑦ.
ᑮᓇᐅᔭᖅᑖᖅᑐᒥᓃᑦ ᐃᑲᔫᑎᓂᒃ ᐅᖓᑖᓄᑦ $100,000 ᑐᓂᓯᒋᐊᓖᑦ ᑕᒻᒪᖅᓯᒪᔪᖅᓯᐅᖅᑕᐅᓯᒪᔪᓂᒃ ᑮᓇᐅᔭᓕᕆᓂᕐᒧᑦ ᑎᑎᕋᖅᓯᒪᔪᓂᒃ, ᐃᓱᒪᑦᓴᖅᓯᐅᕈᑎᒋᓗᓂᒋᑦ ᐱᓕᕆᕕᖓᑕ, ᐱᖃᓯᐅᑎᓗᒋᑦ ᑕᒻᒪᖅᓯᒪᔪᖅᓯᐅᖅᑕᐅᓯᒪᔪᑦ ᑎᑎᕋᖅᓯᒪᔪᑦ ᑮᓇᐅᔭᐃᑦ ᐃᓯᖅᐸᓪᓕᐊᔪᑦ ᑮᓇᐅᔭᖅᑐᕈᑎᒥᓃᓪᓗ ᒪᓕᑦᑕᐅᓗᑎᒃ ᑮᓇᐅᔭᖅᑎᒍᑦ ᐃᑲᔪᖅᑕᐅᓂᕐᒧᑦ ᐊᖏᕈᑎᓂ.
ᖄᒃᑲᓐᓂᖓᒍᑦ, ᓯᕗᓪᓕᖅᐹᖅᓯᐅᑎᑦ ᑮᓇᐅᔭᓕᕆᓂᕐᒧᑦ ᑐᑭᓯᒋᐊᕈᑏᑦ ᑐᓂᔭᐅᒋᐊᓖᑦ ᐱᓕᕆᕕᑦᑎᓐᓄᑦ ᐅᓪᓗᐃᑦ 60 ᑐᖔᓂ ᐃᓱᓕᓚᐅᖅᑎᓪᓗᒍ ᓄᓇᕗᑦ ᒐᕙᒪᒃᑯᖏᑕ ᑮᓇᐅᔭᓕᕆᓂᕐᒧᑦ ᐊᕐᕌᒍᖓ ᑮᓇᐅᔭᖅᑖᓚᐅᖅᑎᓪᓗᒍ ᐃᑲᔫᑎᓂᒃ.
ᐊᐱᖅᑯᑎ 1(h):
ᒫᔾᔨ 31, 2017-ᒥ ᐱᒋᐊᖅᖢᓂ, ᖃᔅᓯᓂᒃ ᒐᕙᒪᒃᑯᑦ ᑮᓇᐅᔭᓂᒃ ᐊᑐᓚᐅᖅᐸᑦ ᓄᓇᓕᖕᓄᑦ ᐃᖅᑲᓇᐃᔭᖅᑎᖁᑎᖏᓐᓄᑦ ᐃᖅᑲᓇᐃᔮᒃᓴᒧᑦ ᐊᖏᓚᐅᓐᖏᑦᑐᓄᑦ ᓯᐊᒻᒪᒃᑎᖅᑕᐅᓯᒪᔪᓄᑦ, ᐊᒻᒪ ᑭᖑᓂᐊᒍᑦ ᒐᕙᒪᒃᑯᑦ ᐃᖅᑲᓇᐃᔭᖅᑎᖏᓐᓂᒃ ᓄᖅᑲᓚᐅᖅᑐᓂᒃ?
ᑐᑭᓯᓇᖅᓯᑎᒃᑲᓐᓂᕐᓗᒍ ᐊᐱᖅᑯᑎ 1(h):
ᐱᖃᓯᐅᔾᔭᐅᔪᑦ ᐃᓄᐃᑦ ᓂᕈᐊᓚᐅᖅᑐᑦ (c)–ᒥᑦ ᐅᓪᓗᑦ 90 ᐃᓗᐊᓂ ᑎᑎᖅᑲᖅᑖᓚᐅᖅᑎᓪᓗᒋᑦ ᓯᐊᒻᒪᒃᑎᖅᑕᐅᓯᒪᔪᒧᑦ ᐱᓕᕆᐊᖑᔪᒧᑦ ᐊᒻᒪ ᒐᕙᒪᒃᑯᑦ ᐃᖅᑲᓇᐃᔭᕐᕕᖓᓂ ᓄᖅᑲᓚᐅᖅᑐᒥᑦ ᒫᔾᔨ 31, 2017–ᒥ ᐱᒋᐊᖅᖢᓂ.
ᐃᓄᐃᑦ ᐱᖃᓯᐅᔾᔭᐅᓇᔭᓐᖏᑦᑐᑦ ᐋᒃᑳᓚᐅᖅᑐᑦ ᐃᖅᑲᓇᐃᔮᒃᓴᖅᑖᖁᔭᐅᑎᓪᓗᒍ ᑭᓯᐊᓂ ᐅᖓᕙᕆᐊᖅᑎᑦᑎᓪᓗᑎᒃ ᐊᐅᓪᓚᕐᕕᒃᓴᖓᑕ
ᐅᓪᓗᖓᓂᒃ ᐊᒻᒪ ᒐᕙᒪᒃᑯᑦ ᐃᖅᑲᓇᐃᔭᖅᑎᖏᓐᓂ ᕿᒪᐃᓚᐅᓐᖏᖦᖢᓂ ᒫᔾᔨ 31, 2017–ᒥ ᐱᒋᐊᖅᖢᓂ.
ᑖᒃᑯᐊ ᑲᑎᓯᒪᔪᑦ ᐃᓚᓕᐅᔾᔨᒋᕗᑦ ᐲᑕᐅᔪᑦ ᐊᑭᖏᓐᓂᒃ.
ᐊᒻᒪᓗ ᐊᐱᖅᑯᑎ 1(i):
ᒫᔾᔨ 31, 2017-ᒥ ᐱᒋᐊᖅᖢᓂ, ᑲᑎᖦᖢᒋᑦ ᐊᑭᖓ ᖃᔅᓯᐅᓚᐅᖅᐸ ᓄᓇᕗᑦ ᒐᕙᒪᖓᓄᑦ ᓯᐊᒻᒪᒃᑎᖅᑕᐅᔪᓄᑦ, ᐅᑯᓄᖓᓗ,  ᑖᒃᑯᐊᑐᐊᖑᓐᖏᖦᖢᑎᒡᓗ, ᐅᑯᐊ ᐊᑭᓕᐅᑕᐅᔪᑦ:
i. ᓄᒃᑎᖅᑕᐅᓂᖅ ᐊᒻᒪ ᐃᖅᑲᓇᐃᔭᖅᑎᑦ ᐲᖅᑕᐅᔪᑦ ᐊᑭᖏᑦ;
ii. ᓄᓇᓖᑦ ᐊᓯᖏᓪᓗ ᐊᑭᓕᖅᑕᐅᔾᔪᑎᑦ ᐃᖅᑲᓇᐃᔭᖅᑎᓄᑦ ᐃᖅᑲᓇᐃᔮᒃᓴᒧᑦ ᐋᒃᑳᖅᑐᓄᑦ ᓯᐊᒻᒪᒃᑎᖅᑕᐅᓯᒪᔪᓄᑦ;
iii. ᓴᖅᑭᔮᖅᑎᑦᑎᓂᖕᒧᑦ ᐊᒻᒪ ᐃᖅᑲᓇᐃᔭᖅᑎᒃᓴᖅᓯᐅᕐᓂᖅ;
iv. ᒪᑭᒪᔾᔪᑎᑦ, ᐊᒡᓚᕝᕖᑦ ᓄᑖᓐᖑᕆᐊᖅᑕᐅᔪᑦ ᐊᓯᖏᓪᓗ ᐊᑭᑐᔫᑎᓄᑦ ᐊᑭᓕᐅᑕᐅᔪᑦ, ᐊᑭᓕᕆᐊᖃᖅᑐᓕᒫᓪᓗ ᐊᒃᑐᐊᓂᖃᖅᑐᑦ ᐃᒡᓗᓕᐅᕐᓂᕐᒧᑦ, ᒪᓕᒋᐊᓕᖕᓄᑦ ᐊᒻᒪ ᐃᖅᑲᓇᐃᔭᖅᑎᑦ ᐃᒡᓗᖁᑎᖏᑕ ᐱᖁᑎᖏᓐᓄᑦ ᓯᐊᒻᒪᒃᑎᖅᑕᐅᓯᒪᔪᓄᑦ ᓄᓇᓕᖕᓄᑦ; ᐊᒻᒪᓗ
v. ᐊᒡᓚᕝᕕᓕᕆᓂᕐᒧᑦ ᐊᒻᒪ ᑭᓱᕈᓘᔭᕐᓄᑦ ᐊᑭᓕᕆᐊᓖᑦ, ᐊᑭᓕᖅᑕᐅᔭᕆᐊᖃᓚᐅᖅᑐᑦ ᐱᖃᓯᐅᑎᓪᓗᒋᑦ ᓯᐊᒻᒪᒃᑎᖅᑕᐅᓯᒪᔪᓄᑦ ᑐᖅᑲᖅᑕᕐᕕᒃ ᒐᕙᒪᓕᕆᔨᒃᑯᓐᓂ?
ᑭᐅᔾᔪᑎᖓ ᐊᐱᖅᑯᑎᒧᑦ 1(h) ᐊᒻᒪ 1(i):
ᓯᐊᒻᒪᒃᑎᖅᑕᐅᓯᒪᔪᓄᑦ ᑐᖅᑲᖅᑕᕐᕕᒃ ᓄᖅᑲᖅᑎᑕᐅᓚᐅᖅᐳᖅ ᐲᖅᑕᐅᓪᓗᓂᓗ ᒐᕙᒪᓕᕆᔨᒃᑯᑦ ᑲᑐᔾᔨᖃᑎᒌᖏᓐᓂ ᒥᓂᔅᑕᓄᑦ ᐊᖏᕈᑕᐅᔪᖅ ᒪᓕᒃᖢᒍ ᓯᕗᓪᓕᕐᒥ ᒪᓕᒐᓕᐅᕐᕕᖕᒥ ᐃᓱᓕᑎᓪᓗᒍ.
ᑕᐃᒪᐃᒻᒪᑦ, ᐊᑭᖏᑦ ᓴᖅᑭᑕᐅᔪᑦ ᑭᐅᔾᔪᑎᒥ ᑭᐅᔾᔪᑎ ᑎᑎᖅᑲᑎᒍᑦ ᐊᐱᖅᑯᑎᒧᑦ ᓈᓴᐅᑎᓕᒃ 10-2(4)–ᒥ 2008-ᒥ ᑭᖑᓪᓕᖅᐹᖑᓚᐅᖅᐳᖅ ᐊᑭᖏᑦ.
ᒪᒃᐱᒐᖅ 6 6–ᓂᑦ
ᐱᖓᑦᓯᖅ, ᒪᐃ 31, 2017
ᖁᑉᐱᕐᓂᓖᑦ 4235ᒥᒃ 4271ᒧᑦ
ᑐᒃᓯᐊᕐᓂᕐᒧᑦ ᒪᑐᐃᖅᑕᐅᓂᖓ 4235
ᐱᓪᓗᐊᑕᓄᑦ ᑐᓴᒐᒃᓴᖅ 4235
ᐊᖓᔪᖅᑳᑦ ᐅᖃᐅᓯᖏᑦ 4235
ᓕᒐᓕᐅᖅᑏᑦ ᐅᖃᐅᓯᖏᑦ 4239
ᐅᖃᐅᓯᒃᑯᑦ ᐊᐱᖅᑯᑎᑦ 4242
ᐅᑎᕐᓂᖅ ᑲᑎᒪᔾᔪᑎᒃᓴᖅ 5−ᒧᑦ: ᐃᓕᑕᖅᓯᓂᖅ ᑐᓵᔭᖅᑐᖅᓯᒪᔪᓂᒃ ᒪᓕᒐᓕᐅᕐᕕᒻᒧᑦ 4265
ᖃᐅᔨᒃᑲᐃᓂᖅ ᐱᒋᐊᖅᑎᑕᒃᓴᓂᑦ ᓯᕗᓪᓕᖅᐹᒥᒃ ᐅᖃᓕᒫᖅᑕᐅᖁᓪᓗᒋᑦ ᒪᓕᒐᒃᓴᐃᑦ 4266
ᓯᕗᓪᓕᖅᐹᒥᒃ ᐅᖃᓕᒫᖅᑕᐅᓂᖏᑦ ᒪᓕᒐᒃᓴᐃᑦ 4266
ᐊᐃᑉᐹᓂᒃ ᐅᖃᓕᒫᖅᑕᐅᓂᖏᑦ ᒪᓕᒐᒃᓴᐃᑦ 4266
ᑲᑎᒪᔨᕋᓛᑦ ᑲᑎᒪᑐᐃᓐᓇᖅᑎᓪᓗᒋᑦ ᐃᓱᒪᒃᓴᖅᓯᐅᖅᑕᐅᓂᖏᑦ ᒪᓕᒐᒃᓴᐃᑦ ᐊᓯᖏᓪᓗ 4267
ᑲᑎᒪᔨᕋᓛᑦ ᑲᑎᒪᑐᐃᓐᓇᓚᐅᖅᑎᓪᓗᒋᑦ ᐅᓂᒃᑳᖓᑦ 4270
ᑲᑎᒪᔾᔪᑎᒃᓴᐃᑦ 4270
ᐱᖓᑦᓯᖅ, ᒪᐃ 31, 2017 4235
296 - 4(3): ᑎᑎᖅᑲᓂᐊᖅᑎᒃᑯᑦ ᓴᖅᑭᑎᑦᑎᕗᑦ ᓄᓇᕗᒻᒧᑦ ᑎᑎᖅᑲᓄᑦ ᖃᖓᑦᑕᐅᑎᒃ ᑲᓇᑕᐅ 150−ᒋᔭᖓᓂᒃ ᓇᓪᓕᐅᓂᖅᓯᐅᕐᓂᖓᓄᑦ (ᑕᑉᑐᓇ) 4235
297 - 4(3): ᑐᓵᑦᑎᐊᖏᑦᑐᓕᕆᔾᔪᑎᑦ ᐃᓕᓐᓂᐊᓂᕐᒥ ᓄᓇᕘᒥ ᒪᒃᑯᒃᑐᓄᑦ (ᖁᐊᓴ) 4236
298 - 4(3): ᐅᔾᔨᖅᓱᖅᑕ ᐱᒋᐊᖅᑎᑕᐅᔪᖅ (ᐲᑕᓴᓐ) 4236
299 - 4(3): ᐃᓕᓐᓂᐊᖅᑎᓄᑦ ᓄᓇᕗᒻᒥ ᐃᑲᔫᑎᒧᑦ ᐱᐅᓯᒋᐊᕈᑏᑦ (ᒪᐃᒃ) 4237
300 - 4(3): ᓄᓇᕗᒻᒥ ᓄᓇᓕᓐᓂ ᓴᓗᒻᒪᖅᓴᐃᓃᑦ (ᓴᕕᑲᑖᖅ) 4238
301 - 4(3): ᓈᓴᐅᓯᕆᓂᕐᒧᑦ ᑭᓪᓕᓯᓂᐊᕐᓂᕐᒧᓪᓗ ᐃᓕᓴᕆᔭᐅᔾᔪᑏᑦ (ᐃᐊᓪ−ᑲᓇᔪᖅ) 4238
555 - 4(3): ᐃᖃᓪᓕᐊᖃᑦᑕᐅᑎᓕᓵᓚᐅᖅᑐᐃᑦ ᐃᒃᐱᐊᕐᔪᒻᒥ (ᓲᔪᖅ) 4239
556 - 4(3): ᑲᒥᓴᓇᐅᑉ ᐃᓕᓴᖅᓯᔾᔪᑎᖃᕐᓂᖓ ᑭᒻᒥᕈᒻᒥ (ᔪᐊᓇᓯ) 4240
557 - 4(3): ᐃᓕᓴᖅᓯᓂᖅ ᒥᑭᓐᓂᖅᓴᐃᑦ ᓄᓇᓖᑦ ᐱᔭᕆᐊᓕᖏᓐᓂᒃ (ᓴᒻᒧᖅᑐᖅ, ᑖ) 4240
558 - 4(3): ᖁᑦᑎᓂᖅᓴᓂ ᐃᓕᓐᓂᐊᓂᕐᒥ ᐃᓱᓕᒃᓯᔪᐃᑦ ᕿᑭᖅᑕᕐᔪᐊᕐᒥᒃ (ᕿᔪᒃᑖᖅ) 4241
559 - 4(3): ᐃᖃᓪᓕᐊᖃᑦᑕᐅᑎᔪᓂ ᓵᓚᒃᓴᖅᑐᐃᑦ ᐸᓐᓂᖅᑑᒥ (ᒪᐃᒃ) 4242
722 - 4(3): ᐃᖅᑲᓇᐃᔭᖅᑎᓄᑦ ᐃᒡᓗᓕᕆᓂᖅ (ᐊᕐᓇᒃᑲᖅ) 4242
723 - 4(3): ᑭᕙᓪᓕᕐᒥ ᐳᓚᕋᖅᑎᓄᑦ ᑐᑦᑕᕐᕕᒃ (ᓴᒻᒧᖅᑐᖅ, ᐋ) 4244
724 - 4(3): ᑲᖏᖅᖠᓂᐅᑉ ᐃᒥᖅᑕᕐᕕᖓ (ᓴᒻᒧᖅᑐᖅ, ᑖ) 4245
725 - 4(3): ᖁᕐᓗᖅᑐᐊᕐᔪᒻᒥ ᑐᓚᑦᑕᕐᕕᔅᓴᖅ ᐊᖅᑯᑎᔅᓴᕐᓗ (ᐋᖁᐊᖅ) 4246
726 - 4(3): ᓯᕘᖅᑐᓪᓗᒐᐅᑉ ᒪᓕᒐᑎᒍᑦ ᐱᔭᐅᔪᓐᓇᖅᑎᑕᐅᓂᖓ (ᒥᑭᓐᖑᐊᖅ) 4248
727 - 4(3): ᑭᓈᓗᓕᕆᔾᔪᑏᑦ ᓇᐅᔮᓂ (ᒪᑉᓴᓚᒃ) 4249
728 - 4(3): ᐋᓐᓂᐊᕕᓕᐊᖅᑐᓄᑦ ᑐᔪᕐᒥᕖᑦ ᐱᐅᓯᒋᐊᖅᑕᐅᔭᕆᐊᖃᕐᓂᖏᑦ (ᓲᔪᖅ) 4251
729 - 4(3): ᒐᕙᒪᑐᖃᒃᑯᓐᓂᒃ ᐃᑲᔪᕈᑏᑦ ᐃᓄᒃᑎᑐᑦ ᐃᓄᐃᓐᓇᖅᑐᓪᓗ ᐅᖃᐅᓯᕐᓄᑦ (ᔪᐊᓇᓯ) 4254
730 - 4(3): ᕿᑭᖅᑖᓗᒻᒥ ᑐᑦᑐᓕᕆᓂᖅ (ᕿᔪᒃᑖᖅ) 4255
731 - 4(3): ᒥᑦᑎᒪᑕᓕᒻᒥ ᐅᒥᐊᒃᑯᕕᔅᓴᖅ (ᐃᓄᒃ) 4257
732 - 4(3): ᐳᓚᕋᖅᑐᓕᕆᓂᖅ (ᐊᕐᓇᒃᑲᖅ) 4258
733 - 4(3): ᓇᓕᕌᕈᑎᔅᓴᐃᑦ ᓄᓇᕗᑦ ᒐᕙᒪᒃᑯᑦ ᐱᖁᑎᕐᔪᐊᖏᓐᓄᑦ (ᐃᓄᒃ) 4259
734 - 4(3): ᑲᖏᖅᖠᓂᕐᒥ ᕼᐋᒻᓚᒃᑯᑦ ᑎᑎᕋᕐᕕᖓᑦ (ᓴᒻᒧᖅᑐᖅ, ᐋ) 4260
735 - 4(3): ᕗᕋᐃᓐᑭᓕᓐ ᖃᐅᔨᒋᐊᓚᐅᖅᓯᒪᔪᐃᑦ (ᐋᖁᐊᖅ) 4262
736 - 4(3): ᐱᓕᕆᕕᓐᓂ ᐃᓐᓄᑦᑕᐅᔭᕆᐊᓖᑦ (ᔪᐊᓇᓯ) 4263
049 - 4(3): ᐃᓚᔭᐅᓂᖓ ᐊᐱᖅᓱᕐᓇᐅᔪᖅ (ᐃᓄᒃ) 4257
ᒪᓕᒐᒃᓴᖅ 46 - ᑮᓇᐅᔭᐃᑦ ᐊᑐᖅᑐᒃᓴᑦ (ᐊᑭᑐᔪᖅᑐᕈᑎᒃᓴᐃᑦ) ᒪᓕᒐᖅ, ᓈᓴᐅᑎᖓ 1, 2018-2019 - ᖃᐅᔨᒃᑲᐃᒍᑦ 4266
ᒪᓕᒐᒃᓴᖅ 46 - ᑮᓇᐅᔭᐃᑦ ᐊᑐᖅᑐᒃᓴᑦ (ᐊᑭᑐᔪᖅᑐᕈᑎᒃᓴᐃᑦ) ᒪᓕᒐᖅ, ᓈᓴᐅᑎᖓ 1, 2018-2019 - ᓯᕗᓪᓕᖅᐹᒥᒃ ᐅᖃᓕᒫᖅᑕᐅᓂᖓ 4266
ᒪᓕᒐᒃᓴᖅ 46 - ᑮᓇᐅᔭᐃᑦ ᐊᑐᖅᑐᒃᓴᑦ (ᐊᑭᑐᔪᖅᑐᕈᑎᒃᓴᐃᑦ) ᒪᓕᒐᖅ, ᓈᓴᐅᑎᖓ 1, 2018-2019 - ᐊᐃᑉᐹᓂᒃ ᐅᖃᓕᒫᖅᑕᐅᓂᖓ 4266
ᒪᓕᒐᒃᓴᖅ 44 - ᑮᓇᐅᔭᐃᑦ ᐊᑐᖅᑐᒃᓴᓄᑦ ᐃᓚᒋᐊᕈᑦ (ᐊᐅᓚᔾᔪᑏᑦ ᐋᖅᑭᐅᒪᐃᓐᓇᕈᑏᓪᓗ) ᒪᓕᒐᖅ, ᓈᓴᐅᑎᖓ 1, 2017-2018 - ᑮᓇᐅᔭᓕᕆᔨᒃᑯᑦ - ᑲᑎᒪᔨᕋᓛᓂᑦ ᐃᓱᒪᒃᓴᖅᓯᐅᖅᑕᐅᓂᖓ 4267
ᐱᖓᑦᓯᖅ, ᒪᐃ 31, 2017
ᐱᖓᑦᓯᖅ, ᒪᐃ 31, 2017
ᐅᖃᖅᑎ (ᐊᖓᔪᖅᑳᖅ ᔪᐊᔾ ᖁᓚᐅᑦ): ᑐᒃᓯᐊᕐᓂᒃᑯᑦ ᐅᒃᑯᐃᕈᓐᓇᖅᐱᐅᒃ, ᒥᔅᑕ ᒥᑭᓐᖑᐊᖅ?
ᐅᓐᓄᒃᓴᒃᑯᑦ, ᓄᓇᕗᒻᒥᐅᑕᐅᖃᑎᒃᑲ, ᒪᓕᒐᓕᐅᖅᑏᑦ, ᒥᓂᔅᑕᐃᑦ, (ᑐᓵᔨᑎᒍᑦ) ᓯᕗᓕᖅᑏ (ᑐᓵᔨᑎᒎᕈᓐᓃᖅᑐᖅ) ᑐᓐᖓᓱᑦᑎᐊᕆᑦᑎ.
ᐱᒋᐊᕐᓂᐊᓵᖅᑳᕐᓂᑦᑎᓐᓂᑦ ᐅᖃᓕᒫᕐᓂᐊᕋᒪ ᑎᑎᖅᑲᖅᑖᖅᓯᒪᒐᒪ ᓄᓇᕗᑦ ᑲᒥᓴᓇᖓᓐᓂᑦ ᐃᒪᐃᓕᖓᔪᖅ:
(ᑐᓵᔨᑎᒍᑦ) ᐅᖃᖅᑏ, ᐅᖃᐅᑎᒋᐊᕈᒪᒐᒃᑭᑦ ᐱᖁᔨᕗᖓᓗ ᒪᓕᒐᓕᐅᕐᕕᖕᒧᑦ ᓄᓇᕗᒻᒥ ᐅᑯᓇᓐᖓᑦ ᖄᖏᖅᑎᑕᐅᖁᓪᓗᒋᑦ ᐱᖓᔪᐊᓐᓂᑦ ᑲᑎᒪᑎᓪᓗᒋᑦ, ᑎᓴᒪᖓᓐᓂᑦ ᒪᓕᒐᓕᐅᖅᑏᑦ:
ᒪᓕᒐᒃᓴᖅ 46, ᑮᓇᐅᔭᖅᑐᕈᑎᔅᓴᑲᓐᓂᕐᓄᑦ (ᐊᑭᑦᑐᔫᑎᓄᑦ) ᒪᓕᒐᖅ, ᓇᓴᐅᑎᖓ 1, 2018-19
ᑎᑎᕋᖅᑐᖅ ᓇᓕ ᑎ. ᑯᓱᒐᖅ, ᑲᒥᓴᓇ ᓄᓇᕗᒻᒧᑦ.
(ᑐᓵᔨᑎᒎᕈᓐᓃᖅᑐᖅ) 2.
ᒥᓂᔅᑕᐃᑦ ᐅᖃᐅᓯᖏᑦ. (ᑐᓵᔨᑎᒍᑦ) ᓯᕗᓕᖅᑎ ᓄᓇᕗᒻᒧᑦ, ᒥᔅᑐ ᑕᑉᑐᓇ.
ᐊᖓᔪᖅᑳᑉ ᐅᖃᐅᓯᖓ 296 - 4(3): ᑎᑎᖅᑲᓂᐊᖅᑎᒃᑯᑦ ᓴᖅᑭᑎᑦᑎᕗᑦ ᓄᓇᕗᒻᒧᑦ ᑎᑎᖅᑲᓄᑦ ᖃᖓᑦᑕᐅᑎᒃ ᑲᓇᑕᐅ 150−ᒋᔭᖓᓂᒃ ᓇᓪᓕᐅᓂᖅᓯᐅᕐᓂᖓᓄᑦ (ᑕᑉᑐᓇ)
ᓯᕗᓕᖅᑎ ᐲᑕ ᑕᑉᑐᓇ: ᐅᓐᓄᓴᒃᑯᑦ ᒪᓕᒐᓕᐅᖅᑎᐅᖃᑎᒃᑳ, ᓄᓇᕗᒻᒥᐅᑦ, ᖁᕐᓗᖅᑑᒥᐅᑦ.
(ᑐᓵᔨᑎᒍᑦ) ᐅᖃᖅᑏ, ᐃᑉᐸᒃᓴᖅ ᑎᑎᖅᑲᕐᓂᐊᕐᕕᓕᕆᔨᒃᑯᑦ ᓴᖅᑭᑦᑎᓚᐅᕐᒪᑕ 150−ᖓᓂ ᑲᓇᑕᒥ ᖃᖓᑦᑕᐅᑎᒥᒃ ᑎᑎᖅᑲᓄᑦ.
ᑖᓐᓇ ᓕᐊ ᐃᔾᔭᖏᐊᖅ ᑲᐃᓐᔅ ᐃᒃᐱᐊᕐᔪᖕᒥᐅᑕᖅ ᐊᔾᔨᓐᖑᐊᖓ ᐊᔾᔨᓕᐅᖅᑕᐅᔪᕕᓂᖅ ᐅᐃᖓᑕ ᑭᓕᐅ ᑲᐃᓐᔅ.
ᑕᐃᒪᓕ ᖃᖓᑦᑕᐅᑎᓕᐅᖅᑎᓪᓗᒋᑦ ᓄᓇᕗᑦᒥ ᖁᓕᓂᒃ ᐊᑐᖅᓯᒪᔪᓂᒃ ᑲᓇᑕᐅᑉ ᓯᕗᓂᖓᓂᑦ.
ᐅᖃᖅᑏ, ᑖᓐᓇ ᖁᕕᐊᓱᒍᑎᖃᕐᒪᑦ ᑲᓇᑕᐅᑉ ᐊᑐᖅᓯᒪᔭᖏᓐᓂᒃ ᓄᓇᕗᑦᓗ ᐱᓐᖑᖅᑎᑕᐅᓂᖓᓂᑦ.
ᐃᓄᖕᓄᑦ ᐃᓅᓯᕐᒧᑦ ᐊᓯᔾᔨᕈᑎᒋᓚᐅᖅᑐᖅ ᐊᒻᒪᓗ ᐊᔭᐅᖅᑐᖅᑕᐅᒻᒪᕆᓚᐅᖅᑐᓂ ᐊᕐᕌᒍᓂᑦ ᐅᓄᖅᑐᓂᑦ ᐊᑎᓕᐅᖅᑕᐅᓚᐅᖅᑎᓐᓇᒍ ᓄᓇᕗᑦᒥ ᓄᓇᑖᓂᕐᒧᑦ ᐊᖏᖃᑎᒌᒍᑦ ᐊᐃᐳᕉᓪ 1, 1999-ᒥᑦ.
ᑕᐃᒪ 150 ᐊᕐᕌᒍᓂᑦ ᖁᕕᐊᓱᒍᑎᖃᖅᑎᓪᓗᒍ, ᓄᓇᕗᑦ ᖁᕕᐊᓱᒍᑎᖃᖅᐳᖅ 18-ᒋᓕᖅᑕᖓᓂᑦ ᐊᕐᕌᒍᓂᑦ ᐃᓄᐃᑦ ᑭᓯᐊᓂ ᐊᑐᖅᓯᒪᖕᒪᒋᑦ ᖃᑦᑎᑦ ᑕᐅᓵᓗᖕᓂᒃ ᐊᕐᕌᒍᓂᒃ.
ᑕᐃᒪᓕ ᓇᖕᒥᓂᖅ ᒐᕙᒪᖃᕐᓂᖅ ᐱᒻᒪᕆᐅᖕᒪᑦ  ᓄᓇᕗᑦᒥᐅᓄᑦ ᐊᒻᒪᓗ ᐅᐱᑉᐳᖓ ᑕᒪᐅᖓ ᑎᑭᐅᑎᓯᒪᒐᑦᑕ ᑲᑐᔾᔨᓪᓗᑕ.
ᖁᔭᓐᓇᒦᖅᐸᕋ, ᐅᖃᖅᑏ, ᑲᒥᓯᓇ ᑎᑎᖅᑲᕐᓂᐊᕐᕕᓕᕆᔨᒃᑯᑦ ᑐᓐᖓᓱᒃᑎᑕᐅᔪᓪᓗ ᐃᑉᐸᒃᓴᖅ ᒪᓕᒐᓕᐅᕐᕕᖕᒥ ᓴᖅᑭᑕᐅᑎᓪᓗᒍ ᖁᕕᐊᓱᒍᑎᒋᔭᐅᔪᑦ ᓄᓇᕗᑦ ᐱᓐᖑᖅᑎᑕᐅᓂᖓᓄᑦ.
ᐊᖓᔪᖅᑳᑉ ᐅᖃᐅᓯᖓ 297 - 4(3): ᑐᓵᑦᑎᐊᖏᑦᑐᓕᕆᔾᔪᑎᑦ ᐃᓕᓐᓂᐊᓂᕐᒥ ᓄᓇᕘᒥ ᒪᒃᑯᒃᑐᓄᑦ (ᖁᐊᓴ)
ᐅᖃᖅᑎᑦᑎᔩ, ᑭᒃᑯᑐᐃᓐᓇᕐᓄᑦ ᑕᒪᓐᓇ ᐃᓕᓐᓂᐊᕐᓂᖅ ᐊᑑᑎᖃᖅᑎᓪᓗᒍ ᐊᒻᒪᓗ ᑕᒪᓐᓇ ᐃᓕᓐᓂᐊᕐᓂᖅ ᑐᕌᒐᖃᕐᒪᑦ ᑭᒃᑯᑐᐃᓐᓇᐃᑦ ᐃᓕᓐᓂᐊᖅᑐᐃᑦ ᐊᔪᕆᐊᖃᓐᖏᑦᑎᐊᓪᓚᕆᖕᒪᑕ ᐊᑐᐃᓐᓇᐅᒋᐊᖃᖅᖢᑎᒡᓗ ᑕᒪᒃᑯᐊ ᐃᓕᓐᓂᐊᕈᑕᐅᖃᑦᑕᖅᑐᐃᑦ ᓄᓇᑦᑎᓐᓂ.
ᐅᖃᖅᑎᑦᑎᔩ, ᐊᒥᓱᐃᑦ ᐃᓕᓐᓂᐊᖅᑐᖁᑎᐊᓐᓄᒃᐳᑦ ᐃᓚᖏᑦ ᑐᓵᑦᑎᐊᓗᐊᖏᒻᒪᑕ ᓯᐅᑎᖏᒍᑦ ᐊᒻᒪᓗ ᑕᒪᓐᓇ ᐱᔾᔪᑎᒋᓪᓗᒍᐃᓛᒃ ᓱᒃᑲᐃᒡᓕᕚᓪᓕᕈᑕᐅᖃᑦᑕᕐᒪᑦ ᑐᓵᑦᑎᐊᖏᑦᑐᑯᓗᖕᓄᑦ ᐃᓕᓐᓂᐊᖅᑐᓄᑦ, ᐊᒻᒪᓗ ᓇᓗᓇᓐᖏᑦᑐᖅ ᑕᒪᓐᓇ ᐊᒃᑑᑎᖃᖃᑦᑕᕐᒥᖕᒪᑦ ᐃᓅᓯᕐᒥᓄᑦ.
ᑕᐃᒪᓖᓛᒃ ᑕᒪᓐᓇ ᓄᓇᕗᑦᒥ ᑐᓴᐅᒪᑎᓪᓗᑕ ᑕᒪᒃᑯᐊ ᓱᕈᓯᖅᐳᑦ 40%-ᒥᒃ ᖁᑦᑎᖕᓂᖅᓴᓪᓚᕆᐅᖕᒪᑕ ᑲᓇᑕ ᑕᐅᑐᓕᒫᖅᖢᒍ ᑐᓵᑦᑎᐊᓐᖏᑦᑐᓂᒃ.
ᑕᒪᓐᓇ ᐱᔾᔪᑎᒋᓪᓗᒍ ᑕᐃᒪ ᖃᐅᔨᓴᖅᑕᐅᖃᑦᑕᕆᐊᖃᕐᓂᖏᑦ ᐃᓕᓐᓂᐊᕆᐊᓕᓵᖅᑐᐃᑦ ᐅᕝᕙᓘᓐᓃᑦ ᐃᓕᓐᓂᐊᓕᓵᖅᑐᑯᓗᐃᑦ ᖃᓄᖅ ᑐᓵᑦᑎᐊᖏᓐᓂᖏᓐᓂᑦ ᐱᔾᔪᑎᒋᓪᓗᒋᑦ ᑕᒪᓐᓇ ᐊᑑᑎᖃᑦᑎᐊᕐᓂᖓ ᒫᓐᓇ ᑲᒪᒋᔭᐅᑦᑎᐊᕐᒪᑦ.
ᑖᒃᑯᐊᓗ ᐃᓕᓐᓂᐊᖅᑐᓕᕆᔩᑦ ᑕᐃᒪ ᐃᑲᔪᖅᑐᑦᑎᐊᖃᑦᑕᕐᒪᑕᐃᓛᒃ ᐃᓕᓐᓂᐊᖅᑐᓂᒃ ᑕᒪᒃᑯᐊ ᖃᐅᔨᓴᖅᑕᐅᖃᑦᑕᖏᑦᑐᓪᓘᓐᓃᑦ ᖃᐅᔨᓴᖅᑕᐅᔭᕆᐊᖃᖅᑐᓪᓗ ᑕᕝᕘᓇ ᐃᓕᓐᓂᐊᕐᕕᑦᑎᓐᓂ ᑐᓵᔾᔪᑎᓂᒃ ᓴᖅᑭᑎᑦᑎᓯᒪᕗᒍᑦ ᑐᓵᑦᑎᐊᕈᑎᓂᒃ.
ᐅᖃᖅᑎᑦᑎᔩ, ᑕᐃᒪᓐᖓᑦ 2015-ᖑᑎᓪᓗᒍ, ᑕᐃᔭᐅᓕᖅᑐᐃᑦ ᐃᓕᓐᓂᐊᕐᕖᑦ ᑕᐃᒪᓐᓇᐃᑦᑐᓂᒃ ᑐᓵᔾᔪᑎᓂᒃ ᐱᑕᖃᓕᖅᑐᑦ.
ᑕᒪᓐᓇ ᐊᑑᑎᖃᕐᒪᑦ ᐃᓕᓴᐃᔨᐅᔪᖅ ᑐᓴᖅᑕᐅᑦᑎᐊᖃᑦᑕᕐᓂᐊᕐᒪᑦ ᑖᒃᑯᓇᓐᖓᑦ ᐃᓕᓐᓂᐊᖅᑐᓂᒃ ᐊᒻᒪᓗ ᑖᒃᑯᐊ ᐋᖅᑭᒃᓱᖅᑕᐅᑎᓪᓗᒋᓂᓛᒃ ᐃᓕᓐᓂᐊᖅᑎᖃᑦᑕᕐᒥᔭᕗᑦ ᑕᒪᒃᑯᐊ ᐃᓕᓴᐃᔩᑦ, ᓴᓇᔩᓪᓗ ᐃᓕᓐᓂᐊᕐᕕᖕᒥ ᖃᓄᖅ ᑕᒪᓐᓇ ᐊᐅᓚᖃᑦᑕᕐᒪᖔᑦ ᐊᒻᒪᓗ ᑖᒃᑯᐊ ᐊᖏᔪᖅᑳᕆᔭᐅᔪᐃᑦ ᑐᓴᐅᒪᑎᑦᑎᐊᖃᑦᑕᖅᑕᕗᑦ ᑖᒃᑯᓂᖓ.
ᑕᐃᒪ ᑖᓐᓇ ᐱᒋᐊᓕᓚᐅᖅᓯᒪᒐᑦᑎᒍ ᑖᔅᓱᒥᖓ ᐱᖃᑎᖃᖅᖢᑕ ᑐᓵᔾᔪᑎᓕᕆᓂᕐᒧᑦ ᑲᒪᔨᓪᓚᕇᑦ Better hearing in Edducation for Northern Youth. ᑖᓐᓇ ᑕᕝᕙ ᓴᓇᖃᑎᒋᓪᓗᑎᒍ ᑕᒪᒃᑯᓂᖓ ᓴᖅᑭᑎᑦᑎᖃᑦᑕᕋᑦᑕ ᑕᒫᓂ ᕿᑭᖅᑕᓂ ᐃᓕᓐᓂᐊᕐᕖᑦ ᑐᕌᒐᖏᑦ ᑕᒪᒃᑯᐊ ᐱᓗᐊᖅᖢᒋᑦ
ᐊᒻᒪᓗ ᑖᒃᑯᐊ ᐃᓕᓐᓂᐊᖅᑐᓕᕆᔩᑦ ᑕᐃᒪ ᑕᒪᑐᒥᖓ ᑲᔪᓯᕙᓪᓕᐊᖏᓐᓇᓪᓚᕆᖕᓂᐊᕐᒪᑕ, ᒫᓐᓇᓵᖅ ᑕᐃᒪ 200−ᓂᒃ ᓄᑖᓂᒃ ᑎᑭᓴᐃᓯᒪᓵᖅᑐᒍᑦ ᐃᓕᓐᓂᐊᕐᕕᓕᒫᑦ ᐊᓯᖏᑦ ᑖᒃᑯᐊ ᐅᐸᒃᓯᒪᓐᖏᑕᕗᑦ ᓱᓕ ᐃᓕᕝᕕᐅᓂᐊᕐᒪᑕ.
ᑕᐃᒪ ᑖᓐᓇ ᐃᑲᔫᑎᖃᓪᓚᕆᖕᒪᓂᓛᒃ ᐃᓕᓐᓂᐊᖅᑐᓄᑦ ᑐᓵᑦᑎᐊᖏᑦᑐᓄᑦ ᑕᒪᒃᑯᐊ ᐃᒃᐱᒋᑦᑎᐊᕋᑦᑎᒍ ᐃᓕᓐᓂᐊᕐᕕᖕᒥ ᐃᓕᓐᓂᐊᕈᓐᓇᕐᒪᑕ ᑭᒃᑯᑐᐃᓐᓇᐃᑦ ᓄᑕᖅᑲᑦ.
ᐊᖓᔪᖅᑳᑉ ᐅᖃᐅᓯᖓ 298 - 4(3): ᐅᔾᔨᖅᓱᖅᑕ ᐱᒋᐊᖅᑎᑕᐅᔪᖅ (ᐲᑕᓴᓐ)
ᐊᖓᔪᖅᑳᖅ ᑮᑦ ᐲᑕᓴᓐ: ᐅᖃᖅᑏ, ᐅᓪᓗᒥ ᓇᖏᖅᓯᕗᖓ ᐅᖃᐅᓯᖃᕐᓗᖓ ᐅᔾᔨᕈᓱᓚᐅᖅᑕ, ᐅᔾᔨᖅᓱᖅᑕ ᑖᓐᓇ ᐃᒥᐊᓘᑉ ᐊᑐᖅᑕᐅᑦᑎᐊᕆᐊᖃᕐᓂᖓᓄᑦ ᑖᓐᓇ ᐃᖃᓗᒃᑑᑦᑎᐊᒥ ᒪᑦᓯ 22-ᖑᑎᓪᓗᒍ ᓴᖅᑭᑕᐅᓚᐅᖅᑐᖅ ᐊᒻᒪᓗ ᓴᖅᑭᑕᐅᕙᓪᓕᐊᓪᓗᓂ ᓄᓇᕗᓕᒪᒥ.
ᐅᔾᔨᖅᓱᖅᑕ ᓴᖅᑭᑕᐅᓚᐅᕐᒪᑦ, ᐋᓐᓂᐊᕐᓇᓐᖏᑦᑐᒥᒃ ᑐᓴᐅᒪᑦᑎᐊᕐᓂᕐᒥᓪᓗ ᓂᕈᐊᖃᑦᑕᕈᓐᓇᕐᓕᑦ ᐃᒥᐊᓘᑉ ᐋᓐᓂᖅᓯᒪᖃᑦᑕᕐᓂᖓᓄᑦ ᓄᓇᕗᒻᒥ.
ᑕᒪᓐᓇ ᓴᖅᑭᔮᖅᑎᑕᖓ ᓄᓇᕗᒻᒥ ᑕᐅᑐᑦᑎᐊᓕᕈᑕᐅᓂᐊᕐᒪᑦ ᓄᓇᕗᒻᒥ ᐅᓂᒃᑲᖑᑦᑎᐊᖅᓯᒪᔪᒥᒃ ᐃᓅᓯᑦᑎᐊᖑᓂᖅᓴᐅᔪᒥᒃ  ᐃᓅᓯᖃᕐᓂᕐᒥᒃ ᑖᒃᑯᐊ ᓈᒻᒪᓐᖏᑦᑐᒃᑯᑦ ᐃᒥᐊᓗᒃ ᐊᒃᑐᖅᓯᖃᑦᑕᕐᓂᖓ ᒥᑭᖦᖠᒋᐊᖁᓪᓗᒍ.
ᑖᓐᓇ ᓴᖅᑭᔮᖅᑎᑦᑎᓂᖅ ᐱᔪᓐᓇᖅᑎᑦᑎᓇᓱᖕᒪᑦ ᓄᓇᓕᖕᓂ ᐃᓕᓐᓂᐊᖅᑎᑦᑎᓂᒃᑯᑦ ᐅᔾᔨᕈᓱᒃᑎᑦᑎᓂᒃᑯᑦ ᐅᖃᓕᒫᒐᐃᑦ ᐱᓕᕆᔾᔪᑎᒃᓴᐃᓪᓗ, ᐱᓕᕆᐊᒃᓴᐃᓪᓗ ᐅᖃᐅᓯᓕᒫᑦ ᐊᑐᖅᖢᒋᑦ ᒪᑯᓄᖓ ᐃᒥᐊᓗᓕᕆᔨᒃᑯᑦ ᑲᑎᒪᔨᖏᓐᓄᑦ ᐃᓄᑐᐃᓐᓇᕐᓄᑦ ᒪᒃᑯᒃᑐᓄᑦ ᐃᓐᓇᕐᓄᓪᓗ ᒪᒃᑯᖕᓂᖅᓴᓄᑦ.
ᐅᖃᖅᑏ, ᓄᓇᕗᒻᒥᐅᑦ ᐊᑑᑎᖃᑦᑎᐊᖅᑐᓂᒃ ᑐᓴᐅᒪᔪᓐᓇᕐᒪᑕ ᐱᓪᓚᑦᑖᓂᒃ ᐊᔪᕆᖅᓲᔾᔨᔾᔪᑎᓂᒃ ᐱᓕᕆᔾᔪᑎᒃᓴᓂᒡᓗ ᐅᔾᔨᖅᓱᖅᑕ. ᐃᑭᐊᖅᑭᕕᖓ ᑕᕝᕙᓂ www.responsiblenunavut.ca ᐅᕝᕙᓘᓐᓃᑦ www.ujjiqsuqta.ca.
ᐊᖓᔪᖅᑳᑉ ᐅᖃᐅᓯᖓ 299 - 4(3): ᐃᓕᓐᓂᐊᖅᑎᓄᑦ ᓄᓇᕗᒻᒥ ᐃᑲᔫᑎᒧᑦ ᐱᐅᓯᒋᐊᕈᑏᑦ (ᒪᐃᒃ)
ᐱᒋᐊᓚᐅᓐᖏᓂᓐᓂ ᑕᐃᒃᑯᐊ ᓄᓇᖅᑲᑎᒃᑲ ᐃᖅᑲᐅᒪᑦᑎᐊᖅᑲᒃᑲ ᓄᓇᒧᑦ ᐃᓕᓯᓂᐊᖅᑎᓪᓗᒋᑦ ᐅᓐᓄᓴ.
ᐅᖃᖅᑎᑦᑎᔩ, ᒪᓐᓇ ᖁᕕᐊᓱᑦᑐᖓ ᓇᓗᓇᐃᖅᓯᒋᐊᑦᓴᖅ ᑕᕝᕙᓐᖓᑦ ᐱᒋᐊᖅᓯᒪᓪᓗᓂ ᐄᑉᐳᕉ 1, 2017 ᐊᓯᔾᔨᕆᐊᕈᑎᑦ ᐋᖅᑭᒋᐊᖅᓯᒪᒻᒪᑕ ᑖᒃᑯᓄᖓ ᑮᓇᐅᔭᑦ ᐃᑲᔪᕈᑕᐅᖃᑦᑕᖅᑐᑦ ᓄᓇᕗᒻᒥ ᐃᓕᓐᓂᐊᖅᑎᓄᑦ ᑖᓐᓇ ᐱᓕᕆᐊᑦᓴᖅ ᐱᕕᖃᑦᑎᐊᑲᓐᓂᖁᓪᓗᒋᑦ. ᑕᒪᒃᑯᐊ ᑭᒃᑯᑐᐃᓐᓇᐃᑦ ᐃᓕᓐᓂᐊᕐᓂᕐᒧᑦ ᑲᔪᓯᒍᒪᔪᑦ ᑕᕝᕙᓐᖓᑦ ᐊᑐᐃᓐᓇᐅᕕᐅᒃᑲᓐᓂᖁᓪᓗᒋᑦ ᐃᓕᓐᓂᐊᖅᑎᑦ ᑮᓇᐅᔭᑎᒍᑦ ᐃᑲᔫᓯᐊᕆᖃᑦᑕᖅᑕᖏᓐᓂᒃ ᑕᒪᒃᑯᓄᖓ ᑐᕌᖓᔪᓄᑦ ᓯᓚᑦᑐᓴᕐᕕᓐᓄᑦ ᖁᑦᑎᓂᖅᓴᓄᓪᓗ ᐃᓕᓐᓂᐊᕐᕕᐅᔪᓄᑦ ᐊᒻᒪᓗ ᑖᒃᑯᐊ ᐃᓕᓐᓂᐊᕆᐊᖅᐸᑦᑐᐃᑦ ᐃᒻᒥᓂᒃ, ᓇᒻᒥᓂᖅ ᑮᓇᐅᔭᒥᓂᒃ ᐊᑐᓐᖏᓂᖅᓴᐅᖁᓪᓗᒋᑦ.
(ᑐᓵᔨᑎᒍᑦ) ᐅᖃᖅᑏ, ᐃᓄᓕᕆᔨᒃᑯᑦ ᑮᓇᐅᔭᓂᒃ ᐅᓄᖅᓯᒋᐊᖅᑎᑦᓯᒪᒻᒪᑕ ᑮᓇᐅᔭᓂᒃ ᐅᑎᖅᑎᑕᐅᖃᑦᑕᕐᓗᓂ ᐃᓐᓇᕐᓄᑦ ᐃᓕᓐᓂᐊᖃᑦᑕᖅᑐᓄᑦ ᐱᔭᕇᖅᓯᑦᑎᐊᖅᓯᒪᔪᓄᑦ ᖃᕆᓴᐅᔭᒃᑯᑦ ᐃᓕᓐᓂᐊᕈᑎᓂᒃ $250-ᒥ ᑕᕝᕗᖓ ᐃᓕᓐᓂᐊᕐᓂᐅᒧᑦ ᐊᑕᐅᓯᕐᒧᑦ ᖄᒃᑲᓐᓂᐊᒍᑦ $200-ᓂᒃ ᐅᖃᓕᒫᒐᕐᓄᑦ ᖃᖓᑦᑕᐅᑎᔅᓴᓄᑦ ᐊᒻᒪᓗ $1000 ᐃᓕᓐᓂᐊᒐᔅᓴᖏᓐᓄᑦ ᐅᖃᓕᒫᒐᖏᓐᓄᑦ ᐊᑭᓕᕆᐊᓕᓐᓄᑦ. ᖃᕆᓴᐅᔭᖏᓐᓄᓪᓗ ᐊᐅᓚᔅᓯᔾᔪᑎᖏᓐᓄᑦ $10,000-ᒥᒃ ᐃᓅᓯᓕᒫᒧᑦ ᐅᑎᖅᑎᑕᐅᒍᓐᓇᖅᑐᑦ ᐃᓄᓯᓕᒪᖓᓂᒃ.
ᐃᑲᔪᖅᓯᒃᑲᓐᓂᕋᓱᓪᓗᒋᑦ ᖃᕆᓴᐅᔭᒃᑯᑦ ᐃᓕᓐᓂᐊᕐᓂᕐᒧᑦ ᐃᓐᓇᕐᓄᑦ ᐱᕕᖃᕐᕕᔅᓴᐅᓂᖅᓴᐅᓂᐊᕐᒪᑦ ᐊᑐᐃᓐᓇᖃᕐᓂᖅᓴᐅᓕᕐᓗᑎᒃ ᐃᓕᓐᓂᐊᒐᒃᓴᓂᒃ ᐊᒻᒪᓗ ᐃᖅᑲᓇᐃᔭᖅᓯᓐᓈᕐᓗᑎᒃ ᐊᖏᕐᕋᒥᓂᓗ ᐱᔭᔅᓴᒥ ᖄᖓᒍᑦ.
(ᑐᓵᔨᑎᒎᕈᓐᓃᖅᑐᖅ) ᐅᖃᖅᑎᑦᑎᔩ, ᑖᒃᑯᐊ ᐅᓄᖅᓯᒋᐊᖅᓯᒪᓕᕐᒥᔪᑦ ᓄᓇᓖᑦ ᐃᓕᓐᓂᐊᕆᐊᕐᕕᐅᒍᓐᓇᖅᑐᑦ ᑕᕝᕙᓐᖓᑦ ᐱᕚᓪᓕᕈᑕᐅᒃᑲᓐᓂᕐᓂᐊᖅᑐᑎᑦ ᐃᖏᕐᕋᔾᔪᑎᓄᑦ ᐃᖏᕐᕋᔾᔪᑎᔅᓴᔭᖏᓐᓄᑦ. (ᑐᓵᔨᑎᒍᑦ) ᑕᕝᕙᓐᖓᑦ ᑮᓇᐅᔭᑎᒍᑦ ᐃᑲᔫᑎᓂᒃ ᓄᓇᕗᒻᒥ ᐃᓕᓐᓂᐊᖅᑎᓄᑦ ᑕᕝᕙᓐᖓᑦ ᑕᐅᖅᓯᕆᐊᖃᓐᖏᑦᑐᔅᓴᔭᓂᒃ. ᐱᓕᕆᕖᑦ ᐃᓕᓴᖅᓯᒻᒪᑕ ᐅᓄᖅᓯᕙᓪᓕᐊᔪᑦ ᓄᓇᕗᒻᒥ ᖁᑦᑎᓐᓂᖅᓴᓂ ᐃᓕᓐᓂᐊᕆᐊᖃᑦᑕᖅᑐᑎ ᐋᑐᕚ ᓯᓚᑖᓂ, ᒪᓐᑐᕆᐊᓪ, ᐃᐊᑦᒪᓐᑕᓐ, ᐊᒻᒪᓗ ᐅᐃᓂᐲᒡ.
ᐅᖃᖅᑎᑦᑎᔩ, ᑖᒃᑯᐊ ᐋᖅᑭᒋᐊᕈᑕᐅᔪᑦ ᑕᐃᒪ ᑕᕝᕙᓐᖔᖅᓯᒪᕗᑦ ᑖᒃᑯᐊ ᑲᔪᓯᓯᒪᑦᑎᐊᕐᖓᑕ ᐊᒻᒪᓗ ᐊᖏᖅᓯᒪᑦᑎᐊᖅᑐᑎᒃ ᑕᒪᒃᑯᐊ ᐱᔾᔪᑎᒋᓪᓗᒋᑦ ᐊᑲᐅᓂᖅᐹᒥᒃ ᐱᐅᓂᖅᐹᒥᒃ ᐃᑲᔫᓯᐊᖃᑦᑕᖁᓪᓗᒋᑦ ᐃᓕᓐᓂᐊᖅᑏᑦ. ᐊᒻᒪᓗ ᑕᒪᓐᓇ ᐱᔾᔪᑎᒋᓗᐊᓐᖑᐊᒃᑲᓐᓂᖅᑐᒍ ᑮᓇᐅᔭᑎᒍᑦ ᐊᔪᖅᓴᖏᑦᑎᐊᕐᓗᑎᒃ ᑕᕝᕙᓂ. ᐊᔪᖅᓴᖏᑦᑎᐊᕐᓂᖅᓴᐅᒍᑎᒃ ᑮᓇᐅᔭᓂᒃ ᑕᐃᒪ ᐊᐳᕈᑎᔅᓴᖏᑦ ᑕᕝᕗᖓ ᐃᓕᓐᓂᐊᕆᐊᕈᑎᔅᓴᒧᑦ, ᐃᓕᓐᓂᐊᕆᐊᕐᕕᐅᔪᓐᓇᖅᑐᒧᑦ ᖁᑦᑎᓂᖅᓴᒧᑦ ᑕᐃᒪ ᑕᒪᓐᓇ ᑕᐃᒫᒃ ᐊᑲᐅᓈᖅᓯᒪᓂᖅᓴᐅᓂᐊᖅᑐᖅ.
ᐊᖓᔪᖅᑳᑉ ᐅᖃᐅᓯᖓ 300 - 4(3): ᓄᓇᕗᒻᒥ ᓄᓇᓕᓐᓂ ᓴᓗᒻᒪᖅᓴᐃᓃᑦ (ᓴᕕᑲᑖᖅ)
ᐅᖃᖅᑏ, ᖁᕕᐊᑉᐳᖓ ᑐᓴᖅᑎᑦᑐᓐᓇᕋᒃᑭᑦ ᒪᓕᒐᓕᐅᖅᑏᑦ ᑕᒫᓂ ᐊᕐᕌᒍᒥ ᐊᕙᑎᓕᕆᔨᒃᑯᑦ ᐋᖅᑭᒃᓱᐃᓂᐊᕐᒪᑕ ᓄᓇᓕᖕᓂᑦ ᓴᓗᒻᒪᖅᓴᐃᓂᕐᒥᑦ ᓄᓇᕗᒻᒥ ᐅᑭᐅᓂᒃ ᖁᓕᐅᓗᐊᖅᑐᓂᒃ.
ᑖᓐᓇ ᐊᕐᕌᒍᓕᒫ ᐱᓕᕆᓂᐅᖃᑦᑕᖅᑐᖅ ᐱᒻᒪᕆᐅᖕᒪᑦ ᐱᓕᕆᕕᑦᑕ ᓱᕈᖅᓯᖅᑕᐃᓕᓂᕐᒧᑦ ᐱᓕᕆᐊᖏᓐᓄᑦ.
ᐃᒪᓐᓇ ᓴᓂᕐᓂᒃ ᓴᓗᒻᒪᖅᓴᐃᔾᔪᑎᑦ ᐅᑭᐅᒃᑯᑦ ᓴᓂᕈᖅᐸᒃᑐᓂᒃ, ᑖᒃᑯᐊ ᓴᓗᒻᒪᖅᓴᐃᓃᑦ ᑲᔪᓯᑦᑎᐊᕐᓂᖃᖃᑦᑕᕐᒪᑕ ᐅᐱᒋᔭᖃᕐᓂᕐᒧᑦ.
ᓄᓇᓕᓕᒫᕗᑦ ᓄᓇᕗᒻᒥ ᐃᓚᐅᔪᐃᓐᓇᐅᖕᒪᑕ ᐊᒻᒪᓗ ᓄᓇᓕᖕᓂ ᓴᓗᒻᒪᖅᓴᐃᓂᐊᖅᑐᑦ ᔪᓚᐃ ᓄᖑᓚᐅᓐᖏᓐᓂᖓᓂ.
ᐅᖃᖅᑏ, ᓄᓇᕗᒻᒥ ᓄᓇᓕᖕᓂ ᑲᒫᒃᓴᓄᑦ ᑲᑐᔾᔨᓂᒃᑯᑦ ᐱᓕᕆᐊᖑᖃᑦᑕᕐᒪᑕ ᐊᕙᑎᓕᕆᔨᒃᑯᓐᓂᑦ ᐊᒻᒪᓗ ᕼᐋᒻᒪᓚᐅᔪᓂᑦ ᓄᓇᕗᒻᒥ.
ᓄᓇᕗᒻᒥ ᐳᓚᕋᖅᑐᓕᕆᔨᒃᑯᑦ ᑮᓇᐅᔭᖃᖅᑎᑦᑎᔩᓪᓗ ᐱᓕᕆᖃᑕᐅᔪᒻᒪᕆᐅᖃᑦᑕᕐᒪᑕ ᑕᒪᒃᑯᓇᓂ.
ᐃᓕᓐᓂᐊᖅᑏᑦ ᐃᓕᓐᓂᐊᕐᕕᓕᒫᓂᑦ ᓄᓇᓕᖕᓂ ᐃᓕᓐᓂᐊᖅᑏᑦ ᓄᓇᓕᓕᒫᓂᑦ ᑐᓐᖓᓱᒃᑎᑕᐅᕗᑦ ᐅᕕᓂᕈᕐᓂᑦ ᓴᓇᑎᑕᐅᓪᓗᑎᒃ ᐊᑭᓐᓂᕐᒥᐅᑕᓂᓪᓗ.
ᐅᐱᒋᔪᒪᕙᒃᑲ ᐃᓕᓐᓂᐊᖅᑎᓕᒫᑦ ᐃᓚᐅᓚᐅᖅᑐᑦ 2016-17 ᓵᓚᒃᓴᕋᓱᒃᑎᓪᓗᒋᑦ.
ᓵᓚᒃᓴᓚᐅᖅᑐᑦ ᐅᑯᐊ ᔩᓂ ᐅᕙᒡᒑᖅ ᖁᑦᑎᖕᓂᓕᒃ 6, ᕿᑎᖅᖠᖅ ᐃᓕᓐᓂᐊᕐᕕᐊᓂ ᐊᕐᕕᐊᓂ. ᑖᓐᓇ ᓵᓚᒃᓴᖅᖢᓂ ᐅᕕᓂᕈᓕᐅᓚᐅᖅᑐᖅ ᐊᒻᒪᓗ ᐃᓴᐱᐊᓪ ᑑᒑᖅ ᖁᑦᑎᖕᓂᓕᒃ 1−ᒥᑦ, ᑕᐃᒪ ᕋᐃᑦᓱᓪ ᐊᖑᓇᖅ ᒪᒃᑕᖅ ᐃᓕᓐᓂᐊᕐᕕᖕᒥᑦ ᓵᓚᒃᓴᓚᐅᖅᑐᖅ ᐊᑭᓐᓇᕐᒥᐅᑕᕐᒧᑦ.
ᐅᐱᒋᕚᒃᑲᒃ ᔭᓂᕗᒃᑯᒃ ᕋᐃᑦᓱᓪᑯᒃ!
ᐅᖃᖅᑏ, ᐊᔭᐅᖅᑐᖅᐸᒃᑲ ᓄᓇᕗᒻᒥᐅᓕᒫᑦ ᐃᓚᐅᔪᓐᓇᖁᓪᓗᒋᑦ ᓴᓗᒻᒪᖅᓴᐃᓂᕐᒥᑦ,  ᐅᐱᒍᓱᖕᓂᑦᑎᓐᓂᓗ ᓄᓇᒥᑦ ᐊᖏᕐᕋᕆᓂᕋᖅᑕᑦᑎᓐᓂᑦ.
ᐱᕙᓪᓕᐊᔪᓕᕆᓂᕐᒧᑦ ᐊᒻᒪᓗ ᐃᖏᕐᕋᔪᓕᕆᓂᕐᒧᑦ, ᒥᔅ ᒫᓂᑲ ᐃᐊᓪ−ᑲᓇᔪᖅ.
ᐊᖓᔪᖅᑳᑉ ᐅᖃᐅᓯᖓ 301 - 4(3): ᓈᓴᐅᓯᕆᓂᕐᒧᑦ ᑭᓪᓕᓯᓂᐊᕐᓂᕐᒧᓪᓗ ᐃᓕᓴᕆᔭᐅᔾᔪᑏᑦ (ᐃᐊᓪ−ᑲᓇᔪᖅ)
ᓈᓴᐅᓯᕆᓂᖅ, ᖃᐅᔨᓴᕐᓂᓕᕆᓂᕐᓗ ᐱᒻᒪᕆᐊᓘᔪᖅ ᑐᓐᖓᕕᐅᓪᓗᑎᒃ ᐃᖅᑲᓇᐃᔮᓄᑦ ᐊᒥᓱᐊᓗᓐᓄᑦ ᑕᒪᒃᑯᓄᖓᓗ ᐅᔭᕋᓐᓂᐊᖅᑎᐅᔪᓄᑦ ᐊᒻᒪᓗ ᐊᓪᓛᒃ ᐊᖁᑎᓄᑦ ᖃᖓᑕᓲᓄᑦ.
ᐱᕙᓪᓕᐊᔪᓕᕆᔨᒃᑯᑦ ᐃᖏᕐᕋᔪᓕᕆᔨᒃᑯᓪᓗ ᐃᓕᓴᖅᓯᓯᒪᒻᒪᑕ ᐃᓕᓐᓂᐊᖅᑎᓂᑦ 8-10 ᐊᒻᒪᓗ 12−ᓃᑦᑐᓂᒃ ᓈᓴᐅᓯᕆᓂᕐᒧᑦ ᖃᐅᔨᓴᕐᓂᓕᕆᓂᕐᒧᓪᓗ ᐱᔾᔪᓯᐊᖅᓯᒪᔪᓂᒃ, ᐊᔪᓐᖏᓐᓂᖏᓐᓂᑦ ᑕᕝᕙᓂ ᐃᓕᓐᓂᐊᕐᕕᖏᓐᓂᑦ.
ᐅᖃᖅᑏ, ᒪᓕᒐᓕᐅᖅᑎᐅᖃᑎᒃᑲᓗ ᓂᑯᕕᖃᑦᑕᓲᖑᒐᑦᑕ ᐱᔭᕇᑦᑎᐊᖅᓯᒪᔪᑯᓗᓐᓂᑦ ᖁᑦᑎᓂᖅᓴᒥᑦ ᐃᓕᓐᓂᐊᖅᑐᓂᒃ ᓯᓚᑦᑐᖅᓴᕐᕕᒻᒥᓗ ᐱᔭᕇᖅᑐᓂᒃ ᐅᖃᐅᓯᖃᖅᑐᑕ.
ᒫᓐᓇ ᑖᒃᑯᐊ ᒪᒃᑯᓂᖅᓴᒻᒪᕇᑦ ᓄᓇᕗᒻᒥ ᒍᕋᐃ 8−ᒥᐅᑕᐃᑦ ᓈᓴᐅᓯᕆᓂᕐᒧᑦ ᖃᐅᔨᓴᕐᓂᓕᕆᓂᕐᒧᓪᓗ ᐱᔾᔪᓯᐊᖅᑐᒥᓃᑦ ᑕᕝᕙᓂ ᐊᕐᕌᒍᑦᑎᓐᓂᑦ.
ᒍᕋᐃᑦ 8−ᒥᑦ ᐱᔪᒥᓃᑦ;
ᑭᓕᐊ ᑐᑲᓈᑦᓯᐊᖅ ᖃᒪᓂᑦᑐᐊᕐᒥ
ᒪᐃᒃ ᓯᒥᒃ ᐃᓪᓗᓕᒑᕐᔪᒻᒥ
ᑯᕆᔅᑏᓐ ᐃᑦᑐᖅ ᓴᓪᓕᕐᒥᑦ
ᐹᑯ ᕚᒃᓄ ᐊᒻᒪᓗ ᓅᓚᓐ ᑕᑉᑐᐃᓂᖅ ᑲᖏᖅᖠᓂᕐᒥ
ᒪᒃᓚᐅᑦ ᐊᕐᓇᑦᓯᐊᖅ ᓇᐅᔮᕐᒥᑦ
ᕙᐃᕋᓐ ᕉᑖᕝ ᐅᖅᓱᖅᑑᕐᒥᑦ
ᓗᕋᓐᓴ ᓇᓴᓕᒃ ᐊᒻᒪᓗ ᒪᐃᑯ ᐃᕼᐊᒃᑲᒃ ᑰᒑᕐᔪᒻᒥ
ᒪᑲᓐᓯ ᑕᒧᕋᐃ ᖁᕐᓗᖅᑑᕐᒥ
ᓚᓖᓇ ᐅᑦᑕᖅ ᑕᓗᕐᔪᐊᕐᒥ
ᓗᐃᑦ ᐅᐃᓕ ᐊᒻᒪᓗ ᐃᓵᑦ ᐊᐅᓪᓚ ᐃᑉᐱᐊᕐᔪᒻᒥᑦ
ᔨᓃᓐ ᑲᐅᑦᑐᖅ ᑲᖏᖅᑐᒑᐱᒻᒥᑦ
ᕕᐊᓐᑲᓐ ᐊᒫᖅ ᐃᓪᓗᓕᒻᒥᑦ
ᒫᒃᔅ ᔪᐃ ᐊᒻᒪᓗ ᓇᐃᑕᓐ ᕼᐊᓐᑦ ᐃᖃᓗᓐᓂ
ᔨᐊᓯ ᐃᖃᓗᒃ ᖃᐅᓱᐃᑦᑐᒥᑦ, ᐊᒻᒪᓗ
ᓘᒃ ᖃᕝᕕᒃ ᓴᓂᑭᓗᐊᕐᒥᑦ.
ᐅᖃᖅᑏ, ᒪᓕᒐᓕᐅᖅᑎᐅᖃᑎᒃᑲ ᐅᐱᒍᓱᖃᑎᒋᔪᒪᕙᒃᑲ ᑖᒃᑯᓂᖓ ᐃᓕᓐᓂᐊᖅᑎᓂᑦ ᐱᔭᕇᕈᓐᓇᖅᑕᒥᓂᖏᓐᓄᑦ, ᐱᔪᓐᓇᖅᑕᒥᓂᖏᓐᓄᓪᓗ ᐃᖅᑲᓇᐃᔮᑦᑎᐊᕚᓗᓐᓄᑦ ᑐᕌᖅᑎᓪᓗᒋᑦ.
ᒪᓕᒐᓕᐅᖅᑎᐅᑉ ᐅᖃᐅᓯᖓ 555 - 4(3): ᐃᖃᓪᓕᐊᖃᑦᑕᐅᑎᓕᓵᓚᐅᖅᑐᐃᑦ ᐃᒃᐱᐊᕐᔪᒻᒥ (ᓲᔪᖅ)
ᐊᒻᒪᓗ ᐅᓪᓗᒃᑯᑦ ᖃᐅᓱᐃᑦᑐᒥᐅᑦ, ᓄᓇᖅᑲᑎᒃᑲ ᐊᒻᒪ ᑕᐅᑐᒃᑐᑦ.
ᑐᓐᖓᓱᒋᑦᑎ ᒪᓕᒐᓕᐅᕐᕕᐅᑉ ᐃᓗᐊᓂ.
ᓇᖏᖅᓯᔾᔪᑎᖃᖅᑐᖓ, ᐅᖃᖅᑎᑦᑎᔩ, ᐱᒃᑯᒍᓱᑦᑎᐊᕋᒪ ᐅᐱᒍᓱᒃᑲᒪ ᓄᓇᖅᑲᑎᓐᓂᒃ.
ᒪᓕᒐᓕᐅᖅᑎᐅᖃᑎᒃᑲ ᖁᕕᐊᓱᖃᑎᒋᔪᒪᕙᒃᑲ ᑕᐃᒪ ᐃᖃᓗᒐᓱᕐᔪᐊᕐᓂᖅ ᐊᕐᕌᒍᑕᒫᑦ ᓄᓇᑦᑎᓐᓂ ᐊᑐᖃᑦᑕᕋᑦᑎᒍ ᓵᓚᒃᓴᕋᓱᒃᖢᑕ. ᐊᖏᓛᖑᓇᓱᒃᖢᑎᒃ ᒥᑭᓛᓂᓪᓗ ᐱᓇᓱᒃᖢᑎᒃ.
ᑕᒪᓐᓇ ᐊᑐᖅᑕᐅᑦᑎᐊᕋᑖᕐᒪᑦ, ᐱᒃᑯᓇᑦᑎᐊᕐᒪᑦ.
ᑕᐃᒪ ᐃᒪᓐᓇ ᐋᖅᑭᒃᓯᓚᐅᕐᒪᑕ ᓯᕗᓪᓕᖅᐹᑦᑎᐊᖑᓪᓗᓂᓗ ᑖᓐᓇ ᓄᓇᑦᑎᓐᓂᒃ 2017.
ᑕᐃᓐᓇ ᐊᖏᓂᖅᐹᒥ ᐃᖃᓗᒃᑐᖅ ᓯᑭᑑᖅᑖᕐᓂᐊᖅᖢᓂ, ᑐᒡᓕᐊ ᐊᖏᔪᒥᒃᑕᐅᖅ ᑐᒡᓕᕆᔭᖓ $5,000-ᓂᒃ ᑮᓇᐅᔭᖅᑖᕐᓂᐊᖅᖢᓂ.
ᐊᒻᒪ ᐋᖅᑭᒃᓯᒋᓪᓗᑎᒃ ᑕᐃᒃᑯᐊ ᐃᖏᕐᕋᔾᔪᑎᖃᓐᖏᑦᑐᑦ ᑕᒫᓂ ᑕᕆᐅᕐᒥ ᑲᓇᔪᕐᒥᒃ ᐊᒃᑑᓛᒥᒃ ᐱᓇᓱᒃᖢᑎᒃ.
ᑕᐃᒪ ᑕᐃᓐᓇ ᓵᓚᒃᓴᖅᑐᖃᓚᐅᕐᒥᖕᒪᑦ ᑲᓇᔪᑯᓗᖕᒧᑦ, ᐊᖏᓛᖑᔪᒧᑦ $5,000-ᓂᒃ.
ᑕᐃᒪᓐᓇ ᐅᐱᓐᓇᒻᒪᕆᖕᒪᑦ ᐱᒃᑯᒍᓱᒃᑐᖓ.
ᐅᖃᖅᑎᑦᑎᔩ, ᐆᒥᖓ ᑕᐃᒃᑯᐊ ᐊᔾᔨᒌᑦᑎᐊᕐᓂᕐᒪᑎᒃ ᐃᖃᓗᒃᑑᒃ ᐆᒃᑐᕋᖅᑕᐅᕙᒃᑲᓗᐊᖅᖢᑎᒃ, ᓇᓕᐊᒃ ᑕᑭᓂᖅᓴᐅᖕᒪᖔᑦ.
ᐊᔪᕐᓇᕐᒪᑦ ᐊᑎᒃᑯᑦ ᐊᒧᔭᐅᔪᖃᓚᐅᕐᒪᑦ.
ᑕᐃᓐᓇ ᐊᐃᒐ, ᐊᑎᖓ ᐊᒧᔭᐅᓐᓂᕐᒪᑦ ᑕᐃᒪ ᓵᓚᒃᓴᓚᐅᕐᒪᑦ. ᑕᐃᒪ ᓯᑭᑑᖃᓕᖅᐳᖅ ᓇᖕᒥᓂᖅ ᐊᑭᓖᒻᒪᕆᐅᔭᓐᖏᒃᑲᓗᐊᖅᖢᓂ.
ᑕᒪᓐᓇ ᐃᑲᔫᑎᖃᓪᓚᑦᑖᕐᒪᑦ ᐱᒃᑯᒍᓱᑦᑎᐊᕋᒪ.
ᐱᒃᑯᒍᓱᖃᑎᒋᔪᒪᕙᒃᑲ ᒪᓕᒐᓕᐅᖅᑎᐅᖃᑎᒃᑲ ᐊᒻᒪ ᑕᐅᑐᒃᑐᑦ.
ᒪᓕᒐᓕᐅᖅᑎᐅᑉ ᐅᖃᐅᓯᖓ 556 - 4(3): ᑲᒥᓴᓇᐅᑉ ᐃᓕᓴᖅᓯᔾᔪᑎᖃᕐᓂᖓ ᑭᒻᒥᕈᒻᒥ (ᔪᐊᓇᓯ)
ᐅᓪᓗᒃᑯᓪᓗ ᒪᓕᒐᓕᐅᖅᑎᐅᖃᑎᒃᑲ, ᑭᓐᖓᕐᒥᐅᑦ, ᑭᒻᒥᕈᕐᒥᐅᑦ ᐊᒻᒪᓗ ᓈᓚᒃᑐᑦ.
ᐅᖃᖅᑏ, ᐅᓪᓗᒥ ᓂᑯᕕᒍᑎᖃᖅᐳᖓ ᐃᓕᑕᖅᓯᒍᒪᓪᓗᑕ ᐊᒥᓱᒐᓛᓂᑦ ᑭᒻᒥᕈᕐᒥᐅᑕᓂᒃ ᐃᓕᓴᕆᔭᐅᔾᔪᑎᑖᓚᐅᖅᑐᓂᒃ ᑲᒥᓯᓇ ᐃᓕᓴᕆᔭᐅᔾᔪᑎᒋᖃᑦᑕᖅᑕᖏᓐᓂᒃ.
ᐅᖃᖅᑏ, ᐃᑉᐸᑦᓴᖅ ᒪᓕᒐᓕᐅᖅᑏᑦ ᐅᖃᐅᓯᖏᓐᓂ ᐅᖃᐅᓯᖃᓚᐅᕋᒪ ᑐᓐᖓᓱᒃᑎᑦᑎᒍᓐᓇᖃᑕᐅᓚᐅᕋᒪ ᑲᒥᓯᓇᑦᑎᓐᓂᒃ ᓇᓕ ᑯᓱᒐᕐᒥᒃ.
ᑭᒻᒥᕈᕐᒧᑦ ᒫᑦᓯ ᑕᖅᑭᖓᑕ ᓄᓐᖑᐊᓂ ᐊᒻᒪᓗ ᑕᐅᕙᓂ ᓂᐅᕐᕈᓯᒪᑎᓪᓗᒍ ᓈᒻᒪᓈᖅᓯᒪᒍᓐᓇᓪᓗᐊᓚᐅᕐᒪᑦ ᑭᒻᒥᕈᑦ ᖃᓄᐃᓐᖏᑦᑎᐊᓂᕐᒧᑦ ᑐᖅᑲᖅᑕᕐᕕᒻᒥᑦ ᒪᑐᐃᖅᓯᓂᖃᖅᑎᓪᓗᒍ. ᑭᓯᐊᓂᑦᑕᐅᖅ ᐊᓯᖓᓂᑦ ᐃᓕᓴᕆᔭᐅᔾᔪᑎᓂᒃ ᑐᓂᐅᖅᑲᐃᒍᓐᓇᖅᓯᓚᐅᕐᒥᒻᒪᑦᑕᐅᖅ ᐊᔾᔨᒌᓐᖏᑦᑐᓄᑦ ᐱᔭᕆᐊᖃᖅᑐᓄᐃᓛᒃ.
ᐅᖃᖅᑏ, ᑖᒃᑯᐊ ᑲᒥᓯᓇᐅᑉ ᐊᓐᓂᕐᓇᑐᕆᔾᔪᓯᐊᕈᓯᖏᓐᓂᒃ ᐃᓕᓴᕆᔭᐅᔾᔪᑎᑖᓚᐅᖅᑑᒃ ᒪᕐᕉᒃ. ᓯᒥᐅᓂ ᐊᖅᐱᒃ ᐊᒻᒪᓗ ᒎᑎᓕᐊ ᔫᑎᐊᖑᓚᐅᖅᑐᖅ.
ᑖᓐᓇ ᒎᑎᓕᐊ ᐃᓅᒍᓐᓃᕋᓗᐊᖅᑎᓪᓗᒍ ᑭᒡᒐᖅᑐᖅᑕᐅᒍᓐᓇᓚᐅᕐᒪᑦ ᓄᓕᐊᖓᓄᑦ, ᐋᑯᓗᔾᔪᒃ ᔫᑎᐊ. ᐊᑲᐅᓈᓚᐅᕐᒥᔪᖅ.
ᐊᒻᒪᑦᑕᐅᖅ ᐅᖃᖅᑏ, ᓯᑕᒪᐅᒻᒥᔪᑦ ᑭᒻᒥᕈᕐᒥᐅᑦ ᐃᓕᓴᕆᔭᐅᓚᐅᕐᒥᒻᒪᑕ ᐃᓅᖃᑎᒥᓂᒃ ᐱᐅᓕᑦᓯᖃᑕᐅᓚᐅᕐᒪᑕ, ᐃᓛᒃ ᐃᑲᔪᕈᒪᓂᕐᒥᓂᒃ ᓴᖅᑭᔮᖅᑎᑦᑎᓪᓗᑎᒃ. ᑖᒃᑯᐊᖑᓪᓗᑎᒃ: ᐱᑦᓯᐊᓛᖅ ᕿᒥᒃᐱᒃ, ᔭᐃᔭᐃ ᐋᑲᕙᒃ, ᑖᓂ ᑯᓗᓛᖅ ᐊᒻᒪᓗ ᑰᑑ ᐃᑭᓪᓗᐊᖅ.
ᐱᐅᓕᒃᓯᖃᑕᐅᓚᕐᒪᑕ ᔮᓕ ᐋᑲᕚᒻᒥᒃ.
ᑖᓐᓇ ᖁᕕᐊᒋᔭᐅᓚᐅᖅᑐᑎᒃ ᑖᒃᑯᐊ.
ᐊᒻᒪᓗ ᐅᖃᖅᑏ, ᑭᖑᓪᓕᖅᐹᖓᓂᑦ ᑖᒃᑯᐊ ᐃᓕᓴᕆᔭᐅᔾᔪᑎᑖᓚᐅᕐᒥᔪᐃᑦ ᑐᓂᓯᒪᓂᕐᒥᓂᒃ ᐊᒻᒪᓗ ᑮᓇᐅᔾᔭᑦᓴᒐᑎᒃ ᐱᓕᕆᕙᒻᒪᑕ. ᑖᒃᑯᐊ ᖁᔭᒋᒍᒪᓪᓗᑎᒍ ᑭᒻᒥᕈᕐᒥᑦ ᖃᑦᑎᕆᔩᑦ ᐊᒻᒪᑦᑕᐅᖅ
ᕿᓂᖅᑎᒋᔭᐅᔪᑦ ᐊᒻᒪᓗ ᐅᓇᓕᒃᓴᔭᐃᑦ. ᑖᒃᑯᐊ ᐃᓘᓐᓇᑎᒃ ᑕᐃᓐᖏᒃᑲᓗᐊᕐᓗᒋᑦ ᐅᑯᐊ ᐃᓕᓴᕆᔭᐅᓂᕐᒥᒃ ᐃᓚᐅᖃᑕᐅᓚᐅᕐᒪᑕ ᑕᐃᒍᒪᓗᐊᖅᑲᒃᑲ, ᖂᔪ ᐸᓪᓗᖅ, ᔮᓂᓕ ᔫᑎᐊ, ᐱᑦᓯᐊᓛ ᒪᐃᑯᓪ, ᐋᐸ ᐳᓪᓚᑦ, ᒪᓕᒃᑐᖅ ᓚᐃᑕ, ᓱᐊᑎ ᒪᐃᑯᓪ, ᐊᐃᑦᓴᐃᓐᓇᖅ ᐃᔨᕙᓪᓗᖅ, ᖃᕐᕚᐱᒃ ᐊᓐᓂᕐᒥᐅᖅ, ᑖᒥ ᐋᑲᕙᒃ, ᐋᐸ ᔫᓯᐱ, ᔫᓯᐱ ᐸᓪᓗᖅ ᐊᒻᒪᓗ ᒪᑐ ᒪᐃᑯᓪ.
ᖁᔭᒋᒍᒪᕙᑦᓯ ᐊᒻᒪᓗ ᑖᒃᑯᐊ ᖁᔭᒋᑦᓯᐊᖅᐸᕗᑦ ᐃᓕᓴᕆᔭᐅᔾᔪᑎᑖᓚᐅᖅᑐᐃᓐᓇᐃᑦ.
ᒪᓕᒐᓕᐅᖅᑎᐅᑉ ᐅᖃᐅᓯᖓ 557 - 4(3): ᐃᓕᓴᖅᓯᓂᖅ ᒥᑭᓐᓂᖅᓴᐃᑦ ᓄᓇᓖᑦ ᐱᔭᕆᐊᓕᖏᓐᓂᒃ (ᓴᒻᒧᖅᑐᖅ, ᑖ)
ᑖᒻ ᓴᒻᒧᖅᑐᖅ: ᖁᔭᓐᓇᒦᒃ, ᐅᖃᖅᑎᑦᑎᔩ ᐊᒻᒪᓗ ᐃᒡᓗᓕᒑᕐᔪᖕᒥᐅᑦ, ᑲᖏᖅᖠᓂᕐᒥᐅᑦ; ᑲᖏᖅᖠᓂᕐᒥᐅᑦ ᒫᓐᓇ ᐅᓪᓗᒥ ᐃᓱᒪᒋᓗᐊᖅᐸᑉᓯ.
ᐃᓚᐃᓵᕐᒥᒐᑦᑕ ᐊᒻᒪᓗ ᓄᓇᕗᑦᒥᐅᑦ.
ᐅᓪᓗᒥ ᓇᖏᖅᓯᔪᖓ ᑖᒃᑯᐊ ᑕᐅᕙᓂ ᐊᑭᑦᑎᓐᓃᑦᑐᑦ ᒥᓂᔅᑕᑦ ᐊᐱᕆᔪᒪᑉᓗᒋᑦ ᐅᑉᓚᕈᓐᓇᕋᔭᕐᒪᖔᑕ ᐃᒡᓗᓕᒑᕐᔪᖕᒧᑦ ᑕᕝᕙᓂ ᐅᐱᕐᖔᒥ ᑲᑎᒫᓂᒃᓯᒪᓕᕈᑦᑕ?
(ᑐᓵᔨᑎᒍᑦ) ᐅᖃᖅᑏ, ᑕᐃᒪ ᖃᐅᔨᒪᒐᕕᑦ ᐅᐱᒍᓱᒻᒪᕆᑦᑐᖓᐃᓛᒃ ᑭᒡᒐᖅᑐᐃᒐᒪ ᓄᓇᕗᑦ ᓄᓇᓕᑦᑎᐊᕙᐅᓂᖅᐹᕆᔭᖏᓐᓂᒃ ᒪᕐᕉᓐᓂᒃ. .
ᑲᖏᖅᖠᓂᕐᒥᑦ ᐊᒻᒪ ᐃᒡᓗᓕᒑᕐᔪᒻᒥ.
ᑲᖏᖅᖠᓂᕐᒥᑦ ᓄᓇᖃᕋᓗᐊᖅᑐᖓ ᑭᓯᐊᓂᓕ ᐃᓚᒃᑲ ᑐᓐᖓᕕᖃᓪᓚᕆᒻᒥᒻᒪᑕ ᐃᒡᓗᓕᒑᕐᔪᒻᒥ.
ᐅᖃᖅᑏ, ᑐᑦᑕᕐᕕᐅᓪᓗᓂ ᑖᓐᓇ ᑲᖏᖅᖠᓂᖅ ᒐᕙᒪᒃᑯᓐᓂᑦ ᓴᖅᑭᔮᖃᑕᐅᖏᓐᓇᕐᖓᑦ, ᑕᐃᒪᐃᒃᑲᓗᐊᖅᑎᓪᓗᒍᓕ ᐃᒡᓗᓕᒑᕐᔪᒃ ᓄᓇᓕᕋᓛᖑᓂᖅᓴᐅᓪᓗᓂ ᒐᕙᒪᒃᑯᑦ ᐱᓕᕆᕕᖏᓐᓄᑦ ᓯᐊᒻᒪᕐᕕᐅᓯᒪᒐᓂ ᐳᐃᒍᖅᑕᐅᔫᔮᖃᑦᑕᕐᖓᑦ. ᑕᐃᒫᓪᓗ ᑐᓴᖃᑦᑕᕋᒪ ᐃᒡᓗᓕᒑᕐᔪᒻᒥᐅᓄᑦ ᑐᓵᔭᐅᔫᔮᖅᐸᖏᒻᒪᑕᒎᖅ.
ᖃᐅᔨᒪᓪᓚᕆᑦᑐᖓ ᐅᓪᓗᐃᓐᓇᖅ, ᐅᕝᕙᓘᓐᓃᑦ ᐅᓪᓘᓐᓂᒃ ᒪᕐᕉᓐᓂᒃ ᐳᓛᕆᐊᑐᐃᓐᓇᕈᔅᓯ ᐋᖅᑮᒐᔭᖏᒻᒥᔫᒐᓗᐊᖅ ᑭᓱᓕᒫᕌᓗᓐᓂᑦ ᑭᓯᐊᓂᓕ ᐱᒻᒪᕆᐊᓘᔪᖅ.
ᒐᕙᒪᒃᑯᑦ ᓯᕗᓕᖅᑎᓪᓚᕆᖏᑦ ᓇᒻᒥᓂᖅ ᐃᔨᒥᑎᒍᑦ ᑕᑯᑉᐸᑕ ᓄᓇᓕᕋᓛᖁᑎᑦᑎᓐᓂᒃ ᒥᑭᔫᑕᐅᓂᖅᓴᓂᒃ ᐊᒻᒪ ᓄᓇᖃᖅᑐᓂᑦ ᑕᐃᒪᐃᑦᑐᓂᒃ ᑲᑎᖃᑎᖃᑦᑎᐊᒻᒪᕆᓪᓗᑎᒃ.
(ᑐᓵᔨᑎᒎᕈᓐᓃᖅᑐᖅ) ᐅᖃᖅᑎᑦᑎᔩ, ᓂᕆᐅᖕᓂᐊᖅᐳᖓ ᑖᓐᓇ ᖃᐃᖁᔨᓯᒪᔭᕋ ᑭᐅᔭᐃᑦᑎᐊᓂᐊᕐᒪᑦ, ᐊᒻᒪᓗ (ᑐᓵᔨᑎᒍᑦ) ᑖᒃᑯᐊ ᐊᑭᑦᑎᓐᓃᑦᑐᑦ ᑐᓐᖓᓱᒃᑎᒍᒪᓛᖅᐸᒃᑲ ᐃᒡᓗᓕᒑᕐᔪᒻᒧᑦ ᒫᓐᓇ ᐊᐅᔭᐅᓕᖅᑲᑦ. (ᑐᓵᔨᑎᒎᕈᓐᓃᖅᑐᖅ) ᖁᔭᓐᓇᒦᒃ, ᐅᖃᖅᑎᑦᑎᔩ.
ᒪᓕᒐᓕᐅᖅᑎᐅᑉ ᐅᖃᐅᓯᖓ 558 - 4(3): ᖁᑦᑎᓂᖅᓴᓂ ᐃᓕᓐᓂᐊᓂᕐᒥ ᐃᓱᓕᒃᓯᔪᐃᑦ ᕿᑭᖅᑕᕐᔪᐊᕐᒥᒃ (ᕿᔪᒃᑖᖅ)
ᕿᑭᖅᑕᔪᐊᕐᒥᐅᑦ ᐊᒻᒪᓗ ᑲᖏᖅᑐᒑᐱᒻᒥᐅᑦ ᐅᓪᓗᒃᑰᖅᐸᒃᑲ, ᑕᐃᒃᑯᐊ ᑐᓵᔪᑦ ᑕᑯᓐᓇᑐᓪᓗ.
ᐅᖃᖅᑎᑦᑎᔩ, ᓯᕗᓪᓕᕐᒥ ᐅᖃᐅᓯᕆᓂᐊᖅᑕᓐᓂᒃ  ᐅᖃᕆᐊᖅᑳᓚᐅᓐᖏᓂᓐᓂᒃ ᖁᔭᓐᓇᒦᕈᒪᓪᓗᒍᑦᑕᐅᖅ ᑖᓐᓇ ᖃᐅᒪᓕᕆᔨᒃᑯᓐᓄᑦ ᒥᓂᔅᑑᔪᖅ ᑎᑭᓯᒪᓚᐅᖅᓯᒪᒻᒪᑦ ᓄᓇᑦᑎᓐᓄᑦ ᐅᐱᒋᑦᑎᐊᖅᑲᕗᑦ, ᐊᒻᒪᓗ ᑲᔾᔮᓇᖅᑐᐊᓗᒻᒥᒃ ᓄᓇᒦᑲᐃᓐᓇᓚᐅᕆᕗᖅ ᓄᓇᒋᔭᖓᓂᑦ ᐅᕙᖓ ᕿᑭᖅᑕᕐᔪᐊᒥᒃ.
ᐅᖃᖅᑎᑦᑎᔩ, ᐅᐱᒍᓱᒍᒪᓪᓗᖓ ᑖᒃᑯᓂᖓ ᐱᔭᕇᓚᐅᖅᑐᑯᓗᓐᓂᒃ ᓄᓇᑦᑎᓐᓂ ᐱᔭᕇᖅᑐᖃᑖᑦᑎᐊᓚᐅᕐᖓᑦ ᐃᓕᓐᓂᐊᕕᒻᒥ ᑖᒃᑯᐊ ᐅᐱᒋᔪᒪᓪᓗᒋᑦ ᐊᒻᒪᓗ ᖁᕕᐊᒋᔪᒪᓪᓗᒋᑦ, ᖁᕕᐊᓱᖃᑎᒋᔪᒪᓪᓗᒋᓪᓗ ᒪᓕᒐᓕᐅᖅᑎᐅᖃᑎᒃᑲ.
ᑕᐃᒪ ᖃᐅᔨᒪᔪᐃᓐᓇᐅᒐᑦᑕ ᑕᒪᒃᑯᐊ ᐱᔭᕇᕋᐃᒻᒪᑕ ᐃᓕᓐᓂᐊᖅᑐᑯᓗᐃᑦ ᖁᑦᑎᓐᓂᓕᒃ 12 ᐱᔭᕇᕋᐃᒻᒪᑕ ᐃᓱᒪᖅᓱᕈᓐᓇᖅᓯᖃᑦᑕᕐᒪᑕ ᓇᒧᑦ, ᖃᓄᐃᑦᑐᒥᒃ ᐃᓕᓐᓂᐊᕈᒪᒐᔭᓕᖅᑕᒥᓄᑦ.
ᑕᒪᓐᓇ ᐊᔅᓱᐊᓗᒃ ᐊᔭᐅᖅᑐᐃᓇᖃᑦᑕᕐᖓᑦ ᑕᒪᒃᑯᓂᖓ ᐃᓕᓐᓂᐊᕇᖅᑐᑯᓗᓐᓂᒃ.
ᓄᓇᑦᑎᓐᓂᒃ ᐊᒥᓱᓂᒃ ᐃᓕᓐᓂᐊᕇᖅᑐᖃᒐᓚᖃᑦᑕᖅᓯᒪᓐᖏᒻᒪᑦ ᑭᓯᐊᓂ ᐊᑕᐅᓯᕐᒥᑦ ᓯᕗᓂᖓᓂᑦ, ᐊᕐᕌᒍ ᑭᖑᓂᑦᑎᐊᑎᓐᓂ ᐃᓕᓐᓂᐊᕇᖅᑐᖃᓚᐅᖅᓯᒪᔫᒐᓗᐊᖅ. ᒫᓐᓇ ᑕᒫᓂ ᐊᕐᕌᒍᔪᒥ ᐱᖓᓱᓂᒃ ᐃᓕᓐᓂᐊᕇᖅᑐᖃᓚᐅᕐᖓᑦ.
ᑖᒃᑯᐊ ᐅᐱᒋᑦᑎᐊᕈᒪᒐᑦᑎᒍ ᐊᒻᒪᓗ ᐃᑲᔪᖅᑐᑦᑎᐊᖅᑐᒋᑦ ᓇᒧᑦ ᐃᓕᓐᓂᐊᕆᐊᕈᒪᓕᕈᑎᒃ ᐃᓱᒪᖅᓱᕐᓂᐊᓕᕐᒥᒻᒪᑕ.
ᐊᑎᖏᑦ ᑕᐃᓗᒋᑦ ᐅᑯᐊᖑᔪᑦ ᐱᖓᓱᑦ ᐱᔭᕇᓚᐅᖅᑐᑦ ᑕᕝᕙᓂ ᖁᑦᑎᓐᓂᓕᒃ 12 ᕿᑭᖅᑕᕐᔪᐊᒥ, ᓰᒥ ᐱᑦᑎᐅᓛᖅ, ᐋᔨᓚ ᑰᓂᓘᓯ ᐊᒻᒪᓗ ᑲᐃᔪᓪ [ᒨᓯᓯ].
ᑖᒃᑯᐊ ᐅᐱᒋᑦᑎᐊᖅᑲᕗᑦ ᐃᓕᓐᓂᐊᕇᖅᑕᒥᓂᒃ ᐱᔭᕇᖅᑐᑯᓘᓚᐅᕐᖓᑕ ᑕᒫᓂ ᐊᕐᕌᒍᒋᔭᑦᑎᓐᓂ.
ᒪᓕᒐᓕᐅᖅᑎᐅᑉ ᐅᖃᐅᓯᖓ 559 - 4(3): ᐃᖃᓪᓕᐊᖃᑦᑕᐅᑎᔪᓂ ᓵᓚᒃᓴᖅᑐᐃᑦ ᐸᓐᓂᖅᑑᒥ (ᒪᐃᒃ)
ᖁᔭᓐᓇᒦᓪᓗ ᒪᓕᒐᓕᐅᖅᑎᐅᖃᑎᒃᑲ. ᑕᐃᒪ
ᓄᓇᑦᑎᐊᕙᓕᕆᔪᔅᓴᐅᒐᑦᑕ ᐅᓪᓗᒥ ᓄᓇᑦᑎᐊᕙᖃᕐᒥᒐᒪᑦᑕᐅᖅ ᐸᓐᓂᖅᑑᒥ ᑕᐃᒪ ᓇᑭᑐᐃᓐᓇᖅ ᐅᐸᒃᑕᐅᓲᖑᒻᒥᒻᒪᑦ ᑕᐃᒃᑯᐊ ᓯᓚᕐᔪᐊᒥᐅᑉ ᒐᕙᒪᖏᑦ ᑕᑉᐸᐅᖓ ᐸᓐᓂᖅᑑᓕᐊᖃᑦᑕᕐᓂᑯᐃᑦ ᐅᓪᓗᒃᑯᑦᑎᐊᖃᒃᑲ.
ᓄᓇᕗᒻᒥᐅᑕᓪᓗ ᑭᒃᑯᑐᐃᓐᓇᐃᑦ.
ᑖᓐᓇ ᐱᒋᐊᓐᖓᐅᑎᒋᑲᐃᓐᓇᖅᑕᕋ.
ᑕᐃᓐᓇ ᐃᓐᓇᕆᔭᕗᑦ ᒪᓕᒐᓕᐅᖅᑎᐅᖃᑎᒐ ᐅᖃᖅᑲᐅᒻᒪᑦ ᐃᖃᓗᒐᓱᒃᑐᓂᓪᓗ ᑲᓇᔪᕋᓱᒃᑐᓂᓪᓗ ᑕᕝᕙᓂᑦᑕᐅᖅ ᐸᓐᓂᖅᑑᒥ ᑖᒃᑯᐊ ᐸᓐᓂᖅᑑᒥ ᐱᓐᖑᐊᖅᑐᓕᕆᔨᖏᑦ ᒪᐃ 20-ᖑᑎᓪᓗᒍ 2017, ᐃᖃᓗᓕᐅᑎᑦᑎᓚᐅᕐᖓᑕ ᐊᒻᒪᓗ ᑲᓇᔪᓕᐅᑎᑎᑦᑎᓪᓗᑎᒃ ᐃᖃᓗᒐᓱᐊᖅᑐᑎᒃ ᐊᒥᑦᑑᓂᕋᖅᑕᒥ ᑕᓯᕐᒥ ᐊᒻᒪᓗ ᑕᕝᕙᓂ ᓄᓇᓕᓐᓂ ᐸᓐᓂᖅᑑ ᓵᑦᑎᐊᖓᓂ ᑲᓇᔪᕋᓱᓚᐅᕆᓪᓗᑎᒃ.
ᑕᐃᒪ ᐅᖃᕈᒪᑐᐃᓐᓇᖅᑐᖓ ᑖᒃᑯᓂᖓ ᓵᓚᖃᓚᐅᖅᑐᓂᒃ ᐃᖃᓗᓕᐅᑎᑎᓪᓗᒋᑦ ᐃᓐᓇᐃᑦ.
ᓵᓚᖃᓚᐅᖅᑐᖅ ᑖᓐᓇ, ᐅᐃᓕ ᐊᑕᒍᔪᒃ, ᑐᖏᓕᕆᔭᐅᓪᓗᓂ ᐊᓂ ᓇᑲᓱᒃ, ᐱᖓᔪᒋᔭᐅᓪᓗᓂ ᐋᓚᒃᔅ ᐊᓕᕙᒻᑕᖅ, ᑎᓴᒪᒋᔭᐅᓪᓗᓂ ᐲᑕ ᑲᓇᔪᖅ.
ᓱᕈᓯᕐᓂ, ᔭᐃᓚᓐ ᓄᕙᖅᑭᖅ, ᑲᐃᓕ ᕿᓚᕝᕙᖅ, ᕙᓐᔭᒪᓐ ᐊᓕᕙᒻᑕᖅ. ᑖᒃᑯᐊ ᐱᓚᐅᕆᓪᓗᑎᒃ.
ᑲᓇᔪᓕᐅᑎᔪᓂᒃ, ᑖᒥ ᐊᕐᓇᒃᑲᖅ, ᓯᕗᓪᓕᖅᐹᖑᓪᓗᓂ, ᑐᖏᓕᕆᔭᐅᓪᓗᓂ ᔭᐃᒥ ᖃᖅᑲᓯᖅ, ᐱᖓᔪᒋᔭᐅᓪᓗᓂ ᓖᓇ ᑲᒃᑭᒃ, ᑎᓴᒪᒋᔭᐅᓪᓗᑎᒃ ᑖᒃᑯᐊ ᒪᕐᕉᒃ ᒥᐅᕆ ᖄᐱᒃ ᐊᒻᒪ ᐊᓗᑭ ᒥᑦᑐᖅ.
ᐊᒻᒪᑦᑕᐅᖅ ᓱᕈᓰᑦ ᑲᓇᔪᓕᐅᑎᑎᓪᓗᒋᑦ ᑮᑕᓐ ᐃᑦᑐᐊᖓᑦ, ᓯᕗᓪᓕᖅᐸᐅᓪᓗᓂ, ᑕᐃᓇ ᔫᐋᓐ ᓇᑲᓱᒃ ᑐᖏᓕᕆᔭᐅᓪᓗᓂ,  ᐱᖓᔪᒋᔭᐅᓪᓗᓂ ᑮᑕᓐ ᐃᑦᑐᐊᖓᑦ.
ᑖᒃᑯᐊ ᑮᓇᐅᔭᓂᒃ ᑲᑎᑦᑐᒋᑦ ᑖᒃᑯᐊ ᐆᒪᔪᕐᓂᐊᖅᑎᒃᑯᑦ ᐱᓐᖑᐊᖅᑐᓕᕆᔨᒃᑯᓪᓗ ᑲᑎᖅᓱᐃᓯᒪᔪᒥᓃᑦ $20,000-ᓂᒃ ᑮᓇᐅᔭᓂᒃ ᑖᒃᑯᓄᖓ ᑐᕌᖓᔪᓂᒃ.
ᑖᒃᑯᐊ ᐊᕐᕌᒍᑕᒫᖅᑕᒥᒻᒪᑕ ᑕᐃᒪ ᒪᓐᓇ ᓇᓗᓇᐃᑲᐃᓐᓇᖅᑕᒃᑲ ᐸᓐᓂᖅᑑᒥ ᐃᖃᓪᓕᐊᓂᕐᒧᓪᓗ ᐃᖃᓗᓕᐅᑎᓂᕐᒧᓪᓗ ᑲᓇᔪᓕᐅᑎᓂᕐᒧᓪᓗ ᐱᕙᓪᓕᐊᓯᒪᔪᑦ.
ᒪᓕᒐᓕᐅᖅᑎᑦ ᐅᖃᓯᖏᑦ.
ᒪᓕᒐᓕᐅᖅᑎᓂᒃ ᐊᑎᖁᑎᖃᕈᓐᓃᕋᒪ.
ᑲᔪᓯᓗᑕ 4.
ᒪᓕᒐᓕᐅᖅᑎ ᐃᖃᓗᐃᑦ−ᓂᐊᖁᓐᖒᑦ, ᒥᔅ ᐹᑦ ᐊᕐᓇᒃᑲᕐᒃ.
ᐊᐱᖅᑯᑦ 722 - 4(3): ᐃᖅᑲᓇᐃᔭᖅᑎᓄᑦ ᐃᒡᓗᓕᕆᓂᖅ (ᐊᕐᓇᒃᑲᖅ)
ᐊᕐᓇᒃᑲᕐᒃ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑎ.
ᐅᖃᖅᑎ ᐊᐱᖅᑯᑎᒋᓂᐊᖅᑕᕋ ᒥᓂᔅᑕᒧᑦ ᑲᒪᔪᒧᑦ ᓄᓇᕗᒻᒥ ᐃᒡᓗᓕᕆᔨᕐᔪᐊᒃᑯᓐᓄᑦ ᐊᒻᒪᓗᑦᑕᐅᖅ ᐱᔾᔪᑎᖃᖅᑐᖅ ᓄᓇᕗᒻᒥ ᐃᒡᓗᓕᕆᓂᕐᒧᑦ ᐃᒡᓗᓕᕆᔨᕐᔪᐊᒃᑯᑦ ᐸᕐᓇᐅᑎᖏᓐᓂ ᐃᒡᓗᑖᕋᓱᐊᕐᓂᒧᑦ.
ᐊᐅᓚᔾᔭᐃᒋᐊᕈᑎ 22 ᐊᑐᓕᖁᔭᓕᐊᕆᔭᐅᓯᒪᔪᖅ ᑕᐃᑲᓂ ᐸᕐᓇᐅᑎᖏᓐᓂ ᑐᖑᔪᖅᑕᓂ ᐅᖃᖅᓯᒪᖕᒪᑕ ᓄᓇᕗᒻᒥ ᐃᒡᓗᓕᕆᔨᕐᔪᐊᒃᑯᑦ ᐃᖅᑲᓇᐃᔭᖃᑎᖃᕐᓂᐊᕐᒪᑕ ᐱᓕᕆᕕᖓᓐᓂᒃ ᑮᓇᐅᔭᓕᕆᔨᒃᑯᑦ ᐃᒪᓐᓇᒎᖅ, ᖃᐅᔨᓴᐃᓗᑎᒃ ᕿᒥᕐᕈᓇᒡᓗᑎᒃ ᒪᓐᓇᐅᔪᖅ ᐃᖅᑲᓇᐃᔭᖅᑏᑦ ᐃᒡᓗᖃᑎᖏᑦᑕ ᐊᑐᖅᑐᐊᕈᓐᖏᖏᓐᓂᒃ ᐃᑲᔫᓯᐊᖏᓐᓂᒡᓗ, ᖃᐅᔨᒋᐊᕐᓂᐊᕐᒪᑕ ᖃᑦᓯᑖᓚᒥᒃ ᐃᑲᔫᓯᐊᖃᑦᑕᕈᑎᒃ ᑎᓕᐅᕆᔪᓐᓇᕐᒪᖔᑕ ᒐᕙᒪᒃᑯᑦ ᐃᒡᓗᖁᑎᖏᓐᓂᒃ ᐊᓂᒍᓐᓇᕐᓂᐊᕐᒪᑕ ᓇᖕᒥᓂᕆᔭᐅᔪᒧᑦ ᐊᑐᖅᑐᐊᕐᓂᐊᕐᒪᑕ ᐅᕝᕙᓘᓐᓃᑦ ᓇᖕᒥᓂᖅᑖᖔᕐᓗᑎᒃ.
ᒥᓂᔅᑕ ᐊᐱᕆᒐᒃᑯ ᖃᓄᐃᓕᖓᓕᕐᒪᖔᑦ ᑖᓐᓇ ᒪᑦᓯᐅᑎᓪᓗᒍ ᐸᖁᓇᐅᑎᒋᓚᐅᖅᓯᒪᒐᒃᑯ ᐅᖃᓚᐅᕐᒪᑦ ᑐᓴᖅᑎᑕᐅᓚᐅᓐᖏᒻᒪᑦ ᓱᓕᒎᖅ ᐃᖅᑲᓇᐃᔭᖅᑎᖏᓐᓂᒃ ᑕᒪᑐᒪ ᒥᒃᓵᓄᑦ.
ᐅᓪᓗᒥ ᐊᐱᖅᑯᑎᒋᓂᐊᓕᖅᑕᕋ ᒥᓂᔅᑕ, ᒫᓐᓇ ᐅᖃᕈᓐᓇᖅᓯᕚ ᖃᓄᐃᓕᐅᕐᒪᖔᑕ ᒐᕙᒪᒃᑯᑦ ᑕᒪᑐᒧᖓ?
(ᑐᓵᔨᑎᒍᑦ) ᒥᓂᔅᑕ ᑲᒪᔪᖅ  ᐃᒡᓗᓕᕆᔨᕐᔪᐊᒃᑯᓐᓂᒃ ᓄᓇᕗᒻᒥ, ᒥᔅᑐ ᔪᐊᔾ ᖁᒃᓱᒃ.
ᐅᓐᓄᓴᒃᑯᑦ, ᒪᓕᒐᓕᐅᖅᑎᐅᖃᑎᒃᑲ.
ᐊᒻᒪᓗ ᒪ’ᓈᖅᖢᒍ ᒪᓕᒐᓕᐅᖅᑎᐅᖃᑎᒐ ᐊᐱᖅᑯᑎᑦᓯᐊᕙᖕᒥᒃ ᐊᐱᕆᖕᒪᑦ.
ᐅᖃᖅᑎᑦᓯᔩ ᐊᐅᓚᔨᑦᓯᐊᕋᒃᑯ ᑕᐃᓐᓇ ᐊᐱᖅᑯᑎᒋᓚᐅᖅᓯᒪᔭᖓ ᐊᒻᒪᓗ ᒫᓐᓇᒧᑦ ᑕᒪᒃᑯᐊ ᐃᒡᓗᖃᖅᑎᑦᑎᓂᖅ, ᐃᖅᑲᓇᐃᔭᖅᑎᓄᑦ ᐃᒡᓗᖃᖅᑐᑦ ᐱᔾᔪᑎᒋᓪᓗᒍ ᕿᒥᕐᕈᔭᐅᕼᐃᒪᓂᐊᕐᓂᕋᓚᐅᖅᕼᐃᒪᒐᑦᑎᒍ.
ᑖᓐᓇ ᒫᓐᓇ ᕼᐅᓕ ᐱᓕᕆᐊᕆᔭᐅᖕᒪᑦ ᐅᓪᓗᒥᒧᑦ. ᓇᓗᓇᐃᖅᕼᐃᒪᑦᑎᐊᖅᑐᒥᒃ, ᐃᓂᓪᓚᑦᓯᐊᖅᑐᒥᑦ ᑭᐅᒍᓐᓇᓐᖏᓐᓇᒃᑯ ᒪᒥᐊᓇᐅᒐᓗᐊᖅ, ᑕᒪᓐᓇ ᑲᒪᒋᔭᐅᖕᒪᑦ ᒫᓐᓇᐅᔪᖅ.
ᐃᒻᒪᖃ ᒥᓂᔅᑕ ᒥᓂᔅᑕᐅᑉ ᐅᖃᐅᓯᖏᑎᒍᑦ ᓴᖅᑭᑦᑎᔪᓐᓇᕐᓂᐊᖅᐸ ᖃᖓᒃᑯᑦ ᑖᓐᓇ ᐱᔭᕇᖅᑕᐅᔪᓐᓇᕐᓂᐊᕐᒪᖔᑦ.
ᑲᔪᓯᔪᒃᑯᑦ ᐃᓱᒫᓘᑎᖃᐃᓐᓇᓕᕋᑦᑕ ᐱᓗᐊᖅᑐᒥ ᒥᑭᑦᑑᑕᐅᓂᖅᓴᓂᒃ ᓄᓇᓕᖕᓂᑦ ᐃᖅᑲᓇᐃᔭᖅᑏᑦ ᐃᒡᓗᑭᒃᓴᕐᒪᑕ ᐃᓕᓴᐃᔩᑦ, ᐋᓐᓂᐊᓯᐅᖅᑏᓪᓗ.
ᐃᒡᓗᑭᒃᓴᕐᓂᖅ ᐊᒃᓱᐊᓗᒃ ᐊᒃᑐᐃᓂᖃᕐᒪᑦ ᒐᕙᒪᒃᑯᑦ ᐃᖅᑲᓇᐃᔭᖅᑎᑖᕋᓱᒃᑲᓗᐊᖅᑎᓪᓗᒋᑦ ᐃᓐᓄᒍᓐᓇᐃᓪᓕᖃᑦᑕᕐᒪᑕ.
ᐊᑐᓕᖁᔭᓕᐊᕆᔭᐅᔪᖅ 41 ᓄᓇᕗᒻᒥ ᐃᒡᓗᓕᕆᔨᕐᔪᐊᒃᑯᑦ ᐸᕐᓇᐅᑎᖏᓐᓂᑦ ᑐᖑᔪᖅᑕᓂᑦ ᐃᒡᓗᑖᕋᓱᐊᕐᓂᕐᒧᑦ ᐊᐅᓚᔾᔭᐃᑦᑎᒋᐊᕈᑏᑦ ᐃᒡᓗᓕᕆᔨᕐᔪᐊᒃᑯᒡᒎᖅ ᓄᓇᕗᒻᒥ ᐃᒻᒪᓐᓇᐃᓐᓂᐊᕐᒪᑕ, ᐅᖃᖅᓯᒪᔪᖅ ᐃᒪᓐᓇ, “ᖃᐅᔨᓴᐃᒍᑎᒃ ᐊᒃᑐᐃᓂᕆᔭᖏᓐᓂᑦ ᐊᔾᔨᒌᓐᖏᑦᑐᑦ ᐱᐅᓯᐅᔪᑦ ᐃᓅᓯᕐᒧᑦ ᐊᒻᒪᓗ ᐃᒡᓗᖃᖅᑎᑕᐅᔪᑦ,  ᐃᖅᑲᓇᐃᔭᖅᑏᓪᓗ ᐃᒡᓗᖃᖅᑎᑕᐅᓂᖏᑦ ᐱᔨᑦᓯᖅᑕᐅᓂᖏᑦ...” ᐊᒻᒪᓗ, “ᐊᑐᖅᑐᐊᕐᓇᕐᓂᕐᒧᑦ ᑕᒪᒃᑯᓄᖓ ᓄᓇᓕᖕᓂ, ᓄᓇᕗᒻᒥ ᐃᒡᓗᓕᕆᔨᕐᔪᐊᒃᑯᑦ ᐊᑐᖅᑐᐊᖅᑎᑦᑎᖃᖅᑕᖅᑎᓪᓗᒋᑦ ᐃᖅᑲᓇᐃᔭᖅᑏᑦ ᐃᒡᓗᒃᓴᖏᓐᓄᑦ ᓇᖕᒥᓂᕆᔭᐅᔪᓂᑦ ᐊᑐᖅᑐᐊᖅᑎᑦᑎᔪᑦ.”
ᑖᒃᑯᐊ ᐸᕐᓇᐅᑏᑦ ᑐᖑᔪᖅᑕᐃᑦ ᐃᒡᓗᓕᕆᓂᕐᒧᑦ ᐅᖃᖅᓯᒪᖕᒪᑕ ᓄᓇᕗᒻᒥᒎᖅ ᐃᒡᓗᓕᕆᔨᕐᔪᐊᒃᑯᑦ ᖃᐅᔨᓴᐃᓗᑎᒃ, ᐆᒃᑐᕋᐃᓗᑎᒃ ᐱᓕᕆᐊᖃᕐᓂᐊᕐᒪᑕ ᑕᒪᑐᒥᖓ.
ᒥᓂᔅᑕ ᐅᖃᐅᔾᔨᔪᓐᓇᖅᓯᕚ ᐅᓪᓗᒥ ᖃᖓ, ᓇᓂᓗ ᑖᒃᑯᐊ ᖃᐅᔨᓴᐃᔾᔪᑏᑦ ᐱᓕᕆᐊᕆᔭᐅᓂᐊᕐᒪᖔᑕ?
ᐃᒡᓗᓕᕆᔨᕐᔪᐊᒃᑯᓐᓄᑦ ᒥᓂᔅᑕᐅᔪᖅ, ᒥᔅᑐ ᖁᒃᓱᒃ.
ᐊᒻᒪᑦᑕᐅᖅ ᒪ’ᓈᒃᑲᓐᓂᕆᕙᕋ.
ᐅᖃᖅᑎᑦᓯᔩ, ᑕᐃᒪ ᐅᕙᑦᓯᐊᖅ ᑭᐅᓚᐅᕋᒪ ᑕᒪᒃᑯᐊ ᑲᒪᒋᔭᐅᕙᓪᓕᐊᖁᑎᓪᓗᒋᑦ ᑖᓐᓇᑦᑕᐅᖅ ᐊᑐᓕᖁᔭᓕᐊᕆᔭᐅᔪᖅ 41 ᐅᖃᐅᕼᐃᕆᔭᖓ ᑕᕝᕙᓂ ᕿᒥᕐᕈᔭᐅᔪᒥ ᐃᓚᐅᖕᒪᑦ ᓇᓕᐊᖕᓄᑦ, ᓇᓕᐊᖕᓂᑦ ᓄᓇᓕᖕᓂᑦ ᐅᕝᕙᓘᓐᓃᑦ ᐊᐱᖅᑯᑎᖓ ᐱᔾᔪᑎᒋᓪᓗᒍ ᑭᐅᔪᓐᓇᓐᖏᑕᕋ ᒫᓐᓇ. ᑖᒃᑯᓇᓂ ᐃᓚᐅᖕᒪᑦ ᕿᒥᕐᕈᔭᐅᔪᓂᑦ ᑖᓐᓇ ᐊᑐᓕᖁᔭᓕᐊᕆᔭᐅᔪᖅ 41.
blueprint for action−ᖑᑎᕋᖅᑕᑦᑕ ᐃᓗᐊᓂ.
ᐊᓱᐃᓪᓛᒃᑲᓐᓂᖅ ᐊᐱᕆᔪᒪᔭᕋ ᒥᓂᔅᑕ, ᐃᒻᒪᖃ ᑐᓴᖅᑎᑦᑎᔪᓐᓇᕐᒪᖔᑦ ᒪᓕᒐᓕᐅᕐᕕᖕᒧᑦ ᖃᖓᒃᑯᑦ ᐱᔭᕇᖅᑕᐅᓂᐊᕐᒪᖔᑕ ᕿᒥᕐᕈᓂᖅ ᑕᒪᓐᓇ?
ᐅᖃᖅᑏ, ᐊᑐᓕᖁᔭᓕᐊᖅ 21 ᓄᓇᕗᒻᒥ ᐃᒡᓗᓕᕆᔨᕐᔪᐊᒃᑯᑦ ᐸᕐᓇᐅᑎᖏᓐᓂᑦ ᑐᖑᔪᖅᑐᓂᑦ ᐃᒡᓗᓕᕆᓂᕐᒧᑦ ᐅᖃᖅᓯᒪᖕᒪᑕ ᓄᓇᕗᒻᒥᒎᖅ ᐃᒡᓗᓕᕆᔨᕐᔪᐊᒃᑯᑦ ᐊᒻᒪᓗ ᐱᓕᕆᕕᖓᑦ ᑮᓇᐅᔭᓕᕆᔨᒃᑯᑦ ᐃᒪᐃᓕᐅᓚᐅᕐᒪᑕ, “ᕿᒥᕐᕈᓇᒡᓗᑎᒃ, ᐋᖅᑭᒋᐊᕆᓗᑎᒃ ᓄᓇᕗᑦ ᒐᕙᒪᒃᑯᖏᑕ ᐃᖅᑲᓇᐃᔭᑎᖏᑕ ᐃᒡᓗᖃᖅᑎᑕᐅᓂᖏᓐᓄᑦ ᐊᑐᐊᒐᖓᓂᑦ.”
ᒥᓂᔅᑕ ᐅᖃᐅᔾᔨᔪᓐᓇᖅᐹ ᓄᑖᓂᒃ ᐃᖅᑲᓇᐃᔭᖅᑏᑦ ᐃᒡᓗᒃᓴᖏᓐᓄᑦ ᐊᑐᐊᒐᖅ ᐃᖅᑲᓇᐃᖅᑕᐅᓂᐊᖅᐹ ᑖᒃᑯᐊ ᒪᓕᒐᓕᐅᖅᑏᑦ ᒪᓕᒐᓕᐅᖅᑎᐅᓂᖓᑕ, ᑲᑎᒪᔨᐅᓂᖓ ᐃᓱᓕᓚᐅᖅᑳᓐᖏᑎᓪᓗᒍ?
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᒥᓂᔅᑕ ᑲᒪᔪᖅ ᓄᓇᕗᒻᒥ ᐃᒡᓗᓕᕆᔨᕐᔪᐊᒃᑯᓐᓂᑦ, ᒥᔅᑕ ᔪᐊᔾ ᖁᒃᓱᒃ.
ᐅᖃᖅᑎᑦᓯᔩ, ᑖᓐᓇ ᓂᕆᐅᒋᔭᕗᑦ, ᐃᓛᒃ ᑕᐅᑐᒐᕆᔭᕗᑦ ᑕᕝᕙᓂ ᑖᒃᕼᐅᒪ ᒐᕙᒪᐅᔪᖅ ᑖᓐᓇ, ᐃᓛᒃ ᒪᓕᒐᓕᐅᖅᑎᕝᕕᒋᔮᑦᑕ ᐆᒪᓂᖓᑕ ᐃᓗᐊᓂ. ᑭᕼᐃᐊᓂ ᐅᕙᓂ ᐅᐱᕐᖔᒥᑦ ᑕᒪᑦᓱᒥᖓ ᓂᕆᐅᓐᖏᓐᓇᒪ ᐅᕙᓂ ᐃᑦᓯᕙᓂᑦᑎᓐᓂᑦ, ᓂᕆᐅᓇᖅᑐᖃᕋᔭᕐᓂᖅᐸᑦ ᑕᐃᑲᓂ ᐅᑭᐊᒃᕼᐋᖅᕼᐃᐅᑎᑦᑎᓐᓂᑦ ᑕᒪᓐᓇ ᐅᖃᐅᕼᐃᕆᔪᓐᓇᕈᒫᖅᑕᕋ.
ᐊᐱᖅᑯᑦ 723 - 4(3): ᑭᕙᓪᓕᕐᒥ ᐳᓚᕋᖅᑎᓄᑦ ᑐᑦᑕᕐᕕᒃ (ᓴᒻᒧᖅᑐᖅ, ᐋ)
ᐊᐱᖅᑯᑎᒋᓂᐊᖅᑕᕋ ᒥᓂᔅᑕᖓᓐᓄᑦ ᐱᕙᓪᓕᐊᔪᓕᕆᔨᒃᑯᑦ ᐃᖏᕐᕋᔾᔪᑎᓕᕆᔨᒃᑯᓪᓗ.
ᒫᓐᓇᕋᑖᖑᓚᐅᖅᑐᖅ ᐱᓇᓱᐊᕈᓯᕐᓂ ᐱᖓᓱᓂ ᐊᔾᔨᒌᓐᖏᑦᑐᓂᒃ ᑎᑎᕋᐅᓯᐅᓚᐅᖅᑐᖓ ᒥᓂᔅᑕᒧᑦ ᐊᑎᓕᐅᖅᑕᐅᓯᒪᓪᓗᑎᒃ ᐱᔾᔪᑎᖃᖅᑐᖅ ᑭᕙᓪᓕᕐᒥ ᐳᓚᕋᑎᓂᒃ ᐅᐸᑦᑕᐅᖃᑦᑕᖅᑐᖅ ᒪᓐᓇ ᐱᕙᓪᓕᐊᑎᑕᐅᓕᖅᑐᖅ ᑲᖏᖅᖠᓂᕐᒥ.
ᐃᓚᖓᑦ ᑎᑎᖅᑲᖅ ᐅᖃᖅᓯᒪᓚᐅᕐᒪᑦ ᐱᓕᕆᐊᕉᖅ ᑖᓐᓇ ᓴᖅᑭᑕᐅᓂᐊᖅᑐᖅ ᐊᕐᕌᒍᔭᑦᑎᓐᓂ ᒥᒃᓴᐅᓴᒃᓯᓯᒪᓪᓗᑎᒃ ᑮᓇᐅᔭᖅᑐᕈᑎᒃᓴᖏᑦ ᐊᒥᐊᒃᑯᖃᕐᓂᐊᕐᓗᑎᒃ $1.5 ᒥᓕᐊᓂᒃ.
ᑕᐃᒧᖔᕆᐅᖅᐸᕋ ᐊᒻᒪᓗᑦᑕᐅᖅ ᑎᑎᕋᖅᑕᐃᑦ ᑕᐃᓐᓇ ᐊᓯᐊ ᐅᖃᖅᓯᒪᓚᐅᕐᒪᑦ $535,000-ᓂᒃ ᐊᒥᐊᒃᑯᖃᕐᓂᐊᕐᓂᕋᐃᓪᓗᓂ.
ᐱᖓᔪᖓᑦ ᑎᑎᖅᑲᑦ ᐅᖃᓚᐅᕐᒥᔪᖅ ᐊᒥᐊᒃᑯᖃᕐᓂᐊᕐᓂᕋᐃᓪᓗᓂ $500,000-ᓂᒃ.
ᑎᑎᕋᖅᓯᒪᓂᐊᕐᒪᑦ ᒥᓂᔅᑕ ᓇᓗᓇᐃᖅᓯᔪᓐᓇᖅᐸᑦ ᐊᑐᕈᒪᖅᑐᑦ ᐊᒥᐊᒃᑯᖓ ᖃᑦᓯᐅᒻᒪᖔᑕ ᑭᕙᓪᓕᕐᒥ ᐳᓚᕋᑦᑐᓕᕆᓂᕐᒧᑦ ᑐᖅᑲᖅᑕᕐᕕᖓᑦ ᖃᑦᓯᑖᓚᐅᒻᒪᖔᖅ.
ᐱᕙᓪᓕᐊᔪᓕᕆᓂᕐᒧᑦ ᐊᒻᒪ ᐃᖏᕐᕋᔪᓕᕆᓂᕐᒧᑦ ᒥᓂᔅᑑᔪᖅ, ᒥᔅ ᒫᓂᑲ ᐃᐊᓪ−ᑲᓇᔪᖅ.
ᖁᔭᓐᓇᒦᖅᐸᕋᓗ ᑲᑎᒪᔨ ᐊᐱᕆᒻᒪᑦ ᑖᓱᒪᓐᖓᑦ ᐱᓕᕆᐊᖑᔪᖅ ᐊᖑᒻᒪᑎᑦᑎᐊᖅᑐᖅ.
ᐸᕐᓇᐅᑎᓄᑦ ᐊᒻᒪᓗᑦᑕᐅᑦ ᐊᒥᐊᒃᑯᖏᑦ ᑕᒪᒃᑯᐊ ᑮᓇᐅᔭᐃᑦ ᐱᔭᕇᖅᑕᐅᓂᐊᖅᑐᑦ ᐊᑐᖅᑕᐅᓗᑎᒃ ᐱᓕᕆᐊᑦᓴᖅ ᐃᖅᑲᓇᐃᖅᑕᐅᒐᓱᓐᓂᖓᓂ.
ᓯᕗᓪᓕᖅᐹᖅ ᐃᓚᒋᐊᕈᑦ, ᒥᔅᑐ ᐊᓚᒃᓵᓐᑐ ᓴᒻᒧᖅᑐᖅ.
ᒥᓂᔅᑕ ᓇᓗᓇᐃᖅᓯᑦᓯᐊᕈᓐᓇᖅᐹ ᑭᓱᑯᑦᑎᖓᓂᒃ ᑭᕙᓪᓕᕐᒥ ᐳᓚᕋᑦᑎᓄᑦ ᐅᐸᒃᑕᐅᖃᑦᑕᖅᑐᖅ ᐱᓕᕆᐊᖑᔪᖅ ᑮᓇᐅᔭᓂᒃ ᐊᑐᓐᖏᓗᐊᕐᓂᖅᐸ?
ᐅᖃᖅᑎ: ᐱᕙᓪᓕᐊᔪᓕᕆᓂᕐᒧᑦ ᐊᒻᒪ ᐃᖏᕐᕋᔪᓕᕆᓂᕐᒧᑦ ᒥᓂᔅᑑᔪᖅ, ᒥᔅ ᒫᓂᑲ ᐃᐊᓪ−ᑲᓇᔪᖅ.
ᐊᖓᔪᖅᑳᖅ ᒫᓂᑲ ᐃᐊᓪ−ᑲᓇᔪᖅ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑎ.
ᐅᐊᑦᑎᐊᖅ ᐅᖃᕈᒪᖅᑲᐅᔪᖓᐅᒐᓗᐊᖅ ᑖᒃᑯᐊ ᐱᓕᕆᐊᖑᔪᑦ ᑮᓇᐅᔭᖏᑦ ᓈᒻᒪᒃᑐᑦ.
ᒪᓐᓇ ᑕᐃᒪᓐᓇ ᓇᓗᓇᐃᖅᑎᒋᓯᒪᔪᓂᒃ ᑐᓴᒐᒃᓴᓂᒃ ᐱᓯᒪᓐᖏᓐᓇᒪ ᑭᐅᔪᓐᓇᓐᖏᑦᑕᕋ ᒫᓐᓇ ᒪᓕᒐᓕᐅᖅᑎ.
ᑭᖑᓪᓕᖅᐹᖅ ᐃᓚᒋᐊᕈᑦ, ᒥᔅᑐ ᐋᓚᒃᓵᓐᑐ ᓴᒻᒧᖅᑑᖅ.
ᐃᒻᒪᖄ ᒥᓂᔅᑕ ᑐᓂᓯᔪᓐᓇᕐᓂᐊᖅᑐᕐᖓᐃᑦ ᑐᓴᒐᒃᓴᓂᒃ ᒪᓐᓇᐅᓐᖏᑦᑑᒐᓗᐊᖅ.
ᒥᓂᔅᑕ ᓇᓗᓇᐃᖅᓯᔪᓐᓇᖅᐸᑦ ᐅᓪᓗᖓᓂᒃ ᑖᓐᓇ ᓄᑖᖅ ᑭᕙᓪᓕᕐᒥ ᐳᓚᕋᑦᑎᓄᑦ ᐅᐸᒃᑕᐅᖃᑦᑕᖅᑐᖅ ᒪᑐᐃᖅᑕᐅᓂᐊᕐᒪᖔᑦ ᐊᑐᖅᑕᐅᔪᓐᓇᖅᓯᓗᓂ ᑕᖅᑲᒃᑯᓄᖓ.
ᐱᕙᓪᓕᐊᔪᓕᕆᓂᕐᒧᑦ ᐊᒻᒪ ᐃᖏᕐᕋᔪᓕᕆᓂᕐᒧᑦ ᒥᓂᔅᑑᔪᖅ, ᒥᔅ ᒫᓂᑲ ᐃᐊᓪ−ᑲᓇᔪᖅ.
ᐊᖓᔪᖅᑳᖅ ᒫᓂᑲ ᐃᐊᓪ−ᑲᓇᔪᖅ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑎ.
ᖁᔭᓐᓇᒦᖅᐸᕋ ᑲᑎᒪᔨ ᐊᐱᕆᒻᒪᑦ ᑖᑦᓱᒧᖓ ᐱᓕᕆᐊᖑᔪᖅ ᓯᕗᒧᐊᑦᓯᐊᐸᓪᓕᐊᔪᖅ ᐸᕐᓇᐅᑎᑦ ᒪᓕᓪᓗᒋᑦ ᑲᑎᒪᑐᐃᓐᓇᖅᑎᓪᓗᑕ ᑖᓐᓇ ᐅᖃᐅᓯᐅᓂᐊᖅᓱᓂ ᑮᓇᐅᔭᖅᑐᕈᑎᑦᓴᖏᑦ ᑖᒃᓱᒧᖓ ᐱᓕᕆᐊᒃᓴᒧᑦ.
ᐊᐱᖅᑯᑦ 724 - 4(3): ᑲᖏᖅᖠᓂᐅᑉ ᐃᒥᖅᑕᕐᕕᖓ (ᓴᒻᒧᖅᑐᖅ, ᑖ)
ᑖᒻ ᓴᒻᒧᖅᑐᖅ: ᖁᔭᓐᓇᒦᒃ, ᐅᖃᖅᑎᑦᑎᔩ. (ᑐᓵᔨᑎᒍᑦ) ᓄᓇᓕᖕᓄᑦ ᒐᕙᒪᒃᑯᓐᓄᓪᓗ ᐱᔨᒃᓯᖅᑎᒃᑯᓐᓄᓪᓗ ᒥᓂᔅᑕᖓᓐᓄᑦ ᐊᐱᕆᔪᒪᔪᖓ.
ᐅᖃᖅᑏ, ᐅᓄᑲᓪᓚᒃᑐᓂᒃ ᐅᓂᒃᑳᓕᐅᖅᓯᒪᖕᒪᑕ ᐱᕙᓪᓕᐊᔪᑎᒍᑦ ᓴᖅᑭᑕᐅᖃᑦᑕᓚᐅᖅᑐᑦ ᐃᓱᒪᓘᑎᒋᔭᐅᔪᑦ ᓄᓇᕗᒻᒥ ᐃᒥᖅᑕᕐᕕᖃᑦᑎᐊᕆᐊᖃᕐᓂᖏᑦ ᐱᐅᔪᒥᒃ. ᐃᒥᖃᑦᑎᐊᕆᐊᖃᕐᓂᖓ.
ᒥᓂᔅᑕ ᐃᖅᑲᐅᒪᔪᒃᓴᐅᖕᒪᑦ ᐅᑭᐊᒃᓵᖓᓂᒃ 2016 ᐊᐱᕆᓚᐅᖅᓯᒪᒐᒪ ᐅᓄᑲᓪᓚᒃᑐᓂᒃ ᐊᐱᖅᑯᑎᓂᒃ ᐱᔾᔪᑎᒋᓪᓗᒋᑦ ᑲᖏᖅᖠᓂᕐᒥ ᐃᒥᖅᑕᕐᕕᒃᓴᖓᓂᒃ ᓂᐱᓴᐅ ᑕᓯᐊᓂ.
ᑖᒃᑯᐊ ᑭᐅᓚᐅᖅᓯᒪᖕᒪᑦ ᐱᓕᕆᕕᖓᒎᖅ ᑕᒪᒃᑯᐊ ᐃᖅᑲᓇᐃᔭᖅᑕᐅᓕᕐᒪᑕ ᐃᒥᕐᒧᑦ ᓚᐃᓴᓐᔅᓂᒃ ᐱᔪᒪᖕᒪᑕ ᑕᐃᑲᓐᖓᑦ ᓯᕗᓕᕐᒥᒃ ᑕᐃᑲᓐᖓᑦ ᑕᓯᖅ Landing Lake−ᖑᓂᕋᖅᑕᐅᔪᒥᒃ ᐅᖃᖅᖢᓂᓗ ᐱᓕᕆᕕᐅᔪᖅ  ᑖᒃᑯᐊ ᓚᐃᓴᓐᔅᓯᑖᕐᓂᐊᕐᒪᑕᒎᖅ “ᐊᐅᔭᖓᓂ 2017 ᐱᒋᐊᓕᓵᖅᐸᑦ.”
ᒥᓂᔅᑕ ᑐᓂᓯᔪᓐᓇᖅᐹ ᖃᓄᐃᓕᖓᓕᕐᒪᖔᖅ ᑕᒪᑐᒧᖓ ᐱᓕᕆᔭᐅᖃᑦᑕᖅᓯᒪᔪᖅ ᓚᐃᓴᓐᔅᑖᕈᑕᐅᓂᐊᕐᓂᐊᓚᐅᖅᑐᖅ ᐃᒥᖅᑕᕈᑕᐅᖃᑦᑕᓂᐊᖅᑐᒧᑦ.
ᓄᓇᓕᖕᓄᑦ ᐊᒻᒪ ᒐᕙᒪᒃᑯᓐᓄᑦ ᐱᔨᑦᑎᓂᕐᒧᑦ ᒥᓂᔅᑑᔪᖅ, ᒥᔅᑐ ᔫ ᓴᕕᑲᑖᖅ.
ᐄ, ᐃᖅᑲᐅᒪᑦᑎᐊᖅᑕᕋ ᑖᓐᓇ ᐊᐱᖅᑯᑎᖃᕐᒪᑦ ᑖᔅᓱᒥᖓ.
ᒫᓐᓇ ᓱᓕ ᐱᔪᓐᓇᐅᑎᓂᒃ ᓱᓕ ᐱᓕᕆᐊᖃᕋᑦᑕ, ᐱᔪᓐᓇᐅᑎᑖᕋᓱᒃᑐᑕ ᐊᕙᑎᓕᕆᔨᒃᑯᑦ ᑲᑎᒪᔨᖏᑎᒍᑦ.
ᑭᓯᐊᓂᓕ ᐅᑉᐱᕈᓱᒃᑐᖓ ᑕᐃᒃᑯᐊ ᐱᔪᓐᓇᐅᑏᑦ ᑕᒪᒃᑯᐊ ᐱᔭᕇᖅᑕᐅᓂᐊᖅᑐᑦ ᐊᐅᔭᐅᓂᖓᓂᑦ, ᑕᒪᒃᑯᐊᓗ ᒥᓪᓗᖅᓯᒋᐊᕐᓂᐊᖅᑐᖅ ᐃᒥᕐᒥᒃ ᑕᐃᑲᓐᖓ ᑕᓯᕐᒥ.
ᐅᖃᖅᑎ: ᖁᔭᓐᓇᒦᒃ.
ᑖᒻ ᓴᒻᒧᖅᑐᖅ: ᖁᔭᓐᓇᒦᒃ, ᐅᖃᖅᑎᑦᑎᔩ. (ᑐᓵᔨᑎᒍᑦ) ᒥᓂᔅᑕ ᐅᖃᐅᔾᔨᔪᓐᓇᖅᐹ ᖃᓄᐃᑦᑐᓂᒃ ᓇᐅᑦᑎᐅᒪᔪᓂᒃ ᐸᕐᓇᐅᑎᖃᕐᒪᖔᑕ ᒫᓐᓇ ᓇᐅᑦᑎᐅᒪᑎᑦᑎᒻᒪᖔᑕ ᓄᓇᓕᓐᓂ ᐃᒪᐃᕈᓐᓇᖅᐸᑕ, ᐅᕝᕙᓘᓐᓃᑦ ᐅᐸᒃᑕᐅᔪᓐᓇᓐᖏᑳᓪᓚᑉᐸᑦ ᐃᒥᖅᑕᕐᕕᔅᓴᐅᑉ ᐱᖃᑖ ᑕᐃᓐᓇ?
ᐅᖃᖅᑏ, ᒫᓐᓇᐅᔪᖅ ᓂᐱᓴᒧᑦ ᑕᓯᖓᓄᑦ ᐃᒻᒥᖅᐸᓪᓕᐊᓂᕆᖃᑦᑕᖅᑕᖓ ᓱᒃᑲᐃᓐᓂᖅᓴᐅᒻᒪᑦ, ᐃᒥᖅᑕᐅᕙᓪᓕᐊᔪᑦ ᓱᒃᑲᓂᖓᑐᑦ.
ᑕᐃᒪ ᐃᒥᖅ ᐊᕐᕌᒍᓄᑦ ᖃᑦᓯᓄᑦ ᓱᓕ ᐊᑐᖅᑕᐅᔪᓐᓇᕐᒪᑦ, ᐅᓄᓗᐊᓐᖏᑦᑐᓅᒐᓗᐊᖅ.
ᐅᑉᐱᕈᓱᒃᑎᐊᖅᑐᒍᑦ  ᓇᓗᖅᑯᑎᓐᖏᑦᑐᒍᓂᓛᒃ ᐊᑐᖅᑕᐅᑦᑎᐊᕈᓐᓇᕐᒪᑦ ᑭᓯᐊᓂ ᑕᐃᑲᓐᖓᑦ Char Lake-ᒥᑦ ᑰᖓᓂᑦ ᐱᔪᓐᓇᖅᑐᒎᒐᓗᐊᖅ, ᑭᓯᐊᓂ ᑰᒻᒥᑦ ᑕᐃᑲᓐᖔᖅᑐᖅ ᑕᐃᑲᓐᖓ ᓯᕗᓪᓕᕐᒥᑦ ᑕᐃᓐᓇ ᑕᓯᖅ ᑕᑕᓐᓂᖅᓴᐅᒻᒪᑦ ᑐᓪᓕᐊᓃᑦᑐᒥᒃ.
ᒫᓐᓇ ᑲᒪᒋᔭᐅᕙᓪᓕᐊᔪᖅ ᑲᖏᖅᖠᓂᕐᒥᐅᑦ ᑕᐃᒃᑯᐊ ᓇᓗᓇᐃᖅᓯᕕᒋᔭᒃᑲ, ᐃᒪᐃᕈᑎᔾᔮᓐᖏᑦᑐᑦ.
ᒥᓂᔅᑕ ᐅᖃᐅᔾᔨᔪᓐᓇᖅᐹ ᖃᓄᐃᑦᑐᓂᒃ ᖃᐅᔨᓴᐃᔾᔪᓯᖃᕐᒪᖔᑕ ᐸᕐᓇᐃᓲᖅᑎᖃᕐᒪᖔᑕᓘᓐᓃᑦ? ᓇᐅᑦᑎᖅᓱᐃᓂᐊᕐᓗᑎᒃ ᓄᓇᕗᑦᒥ ᒫᓐᓇᐅᔪᖅ ᐊᒻᒪ ᓯᕗᓂᔅᓴᑎᓐᓂ ᐃᒥᖃᕆᐊᖃᕐᓂᖏᓐᓄᑦ?
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᒥᓂᔅᑕᕆᔭᐅᔪᖅ ᓄᓇᓕᓐᓄᑦ ᐱᔨᑦᓯᖅᑎᒃᑯᓐᓄᑦ ᒥᓂᔅᑕ, ᒥᔅᑐ ᔫ ᓴᕕᑲᑖᖅ.
ᐅᖃᖅᑏ, ᑕᐃᒪᓐᓈᓗᑎᒍᑦ ᐸᕐᓇᐅᑎᐊᓗᖃᖅᑰᖏᓐᓇᑦᑕ. ᓄᓇᕗᑦᒥ ᐊᑕᐅᓯᐊᓗᒻᒥᑦ ᐸᕐᓇᐅᑎᖃᖅᑰᖏᓐᓇᑦᑕ ᖃᐅᔨᓴᐃᔾᔪᑎᒥᒃ ᓄᓇᕗᑦᒥ ᐃᒪᕐᒧᑦ ᖃᐅᔨᓴᕐᕕᒻᒥᑦ.
ᑭᓯᐊᓂ ᑕᐅᑐᖃᑦᑕᖅᑐᒍᑦ, ᑕᑯᓐᓇᖃᑦᑕᖅᑐᒍᑦ ᓄᓇᓕᓐᓂ ᐃᒥᖅᑕᖅᑕᐅᕙᓪᓕᐊᔪᓂᒃ ᖃᓄᑎᒋᐅᒻᒪᖔᑕ, ᐊᒻᒪᓗ ᐃᒥᖅᑕᕐᕕᓕᐊᕆᔭᐅᓯᒪᔪᑦ ᑕᓯᕐᓂ ᓇᐅᑦᑎᖅᓱᐊᕆᖃᑦᑕᖅᑕᕗᑦ.
ᐃᓚᖏᑦ ᓄᓇᓖᑦ  ᐃᒥᑭᔅᓴᓕᕐᒪᑕ ᐱᓕᕆᐊᕆᖃᑦᑕᖅᖢᑎᒍᓗ ᐊᑐᓂ ᐱᓕᕆᔭᐅᖃᑦᑕᖅᑐᑦ ᑕᒪᒃᑯᐊ.
ᑮᓇᐅᔭᖃᑎᔅᓴᖃᖅᑐᒍᑦ ᑕᐃᒃᑯᓂᖓ ᐃᒥᖃᑦᑎᐊᓂᕐᒧᑦ ᐊᑐᖅᑕᐅᔭᕆᐊᓕᓐᓂᒃ ᐊᒻᒪ ᐃᕐᖓᓗᕐᓂᕐᓗᑯᓄᑦ, ᒫᓐᓇ ᐱᓕᕆᐊᖃᑐᐃᓐᓇᓕᕋᑦᑎᒍ ᓄᓇᓖᑦ ᐊᑐᓃᖅᑕᖅᑐᒋᑦ.
ᐊᐱᖅᑯᑦ 725 - 4(3): ᖁᕐᓗᖅᑐᐊᕐᔪᒻᒥ ᑐᓚᑦᑕᕐᕕᔅᓴᖅ ᐊᖅᑯᑎᔅᓴᕐᓗ (ᐋᖁᐊᖅ)
ᐋᖁᐊᖅ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑏ ᐊᒻᒪᓗ ᐅᓐᓄᓴᒃᑯᑦ ᒪᓕᒐᓕᐅᖅᑎᐅᖃᑎᒃᑲ, ᓄᓇᕗᑦᒥᐅᓪᓗ ᐊᒻᒪᓗ ᐅᖅᓱᖅᑑᕐᒥᐅᑕᐃᑦ.
ᐅᑯᐊ ᐊᐱᖅᑯᑎᒋᓂᐊᖅᑕᒃᑲ ᐱᕙᓪᓕᐊᔪᓕᕆᓂᕐᒧᑦ ᐃᖏᕐᕋᔾᔪᑎᓕᕆᓂᕐᒧᓪᓗ ᒥᓂᔅᑕᕆᔭᐅᔪᒧᑦ.
ᒥᓂᔅᑕ ᒫᓐᓇᕈᓗᒃ ᑎᑎᖅᑲᑎᒍᑦ ᐊᐱᖅᑯᑎᒋᓚᐅᖅᑕᓐᓄᑦ ᑭᐅᓚᐅᕐᒪᑦ, ᐱᔾᔪᑎᒋᓪᓗᒋᑦ ᑕᐃᒃᑯᐊ ᑐᑭᒧᐊᕈᑏᑦ ᑮᓇᐅᔭᖁᑎᖏᑦ, ᐃᑉᐸᔅᓴᖅ ᓴᖅᑭᑕᐅᓚᐅᖅᑐᑦ ᒪᓕᒐᓕᐅᕐᕕᒻᒧᑦ.
ᑕᐃᒃᑯᐊ ᑐᓴᐅᒪᔾᔪᑏᑦ ᑖᒃᑯᓄᖓ ᑐᕌᖓᔪᑦ ᐅᖃᖅᓯᒪᓚᐅᖅᑐᑦ, ᐱᓕᕆᕝᕕᐊᒎᖅ $550,000-ᓂᒃ ᐊᑐᐃᓐᓇᕈᐃᓚᐅᖅᑐᑦ ᕿᑎᕐᒥᐅᑦ ᐃᓄᐃᑦ ᑲᑐᔾᔨᖃᑎᒌᖏᓐᓄᑦ, 2016-17 ᑮᓇᐅᔭᓕᕆᓐᓇᐅᑉ ᐊᕐᕌᒍᐊᓂ ᐱᕙᓪᓕᐊᑎᑕᐅᔪᓐᓇᕐᓂᐊᕐᒪᑦ ᑕᐃᓐᓇ ᖁᕐᓗᖅᑐᐊᕐᔫᑉ ᐊᖅᑯᑖ ᐊᒻᒪᓗ ᑐᓚᒃᑕᕐᕕᔅᓴᖅ.
ᑎᑎᕋᖅᑕᐅᓯᒪᓂᖏᑦ ᒪᓕᒃᑐᒋᑦ ᑕᒪᓐᓇ ᐱᕐᔪᐊᖑᔪᖅ ᑮᓇᐅᔭᓕᖅᑕᐅᓂᐊᕐᓂᖓ.
ᐅᖃᖅᑏ, ᑕᖅᑲᒃᑯᐊ ᑕᓚᕖᓴᖅᑐᑦ ᐃᓱᒪᒋᓗᒋᑦ ᐊᒻᒪᓗ ᒪᓕᒐᓕᐅᖅᑎᐅᖃᑎᒃᑲ, ᒥᓂᔅᑕᕆᔭᐅᔪᖅ ᓇᓗᓇᐃᖅᓯᔪᓐᓇᖅᐹ ᖃᓄᖅ ᑕᒪᓐᓇ ᐃᑲᔫᑕᐅᒃᑲᓐᓂᕈᓐᓇᕐᓂᐊᕐᒪᖔᖅ ᕿᑎᕐᒥᐅᓄᑦ?
ᐊᖓᔪᖅᑳᖅ ᒫᓂᑲ ᐃᐊᓪ-ᑲᓇᔪᖅ: ᖁᔭᓐᓇᒦᒃ, ᐅᖃᖅᑎᑦᓯᔩ ᐊᒻᒪ ᖁᔭᓐᓇᒦᖅᑐᒍ ᑖᓐᓇ ᒪᓕᒐᓕᐅᖅᑎ ᐊᐱᖅᓱᕐᒪᑦ ᑕᒪᑐᒥᖓ.
ᑖᓐᓇ  ᖁᕐᓗᖅᑐᐊᕐᔪᒻᒥ ᐊᐱᖅᓱᖅᑰᕐᒪᑦ ᑭᓯᐊᓂ ᑖᓐᓇ ᐱᓕᕆᐊᑦᓴᐅᒻᒪᑦ ᐋᖅᑭᓯᒪᓐᖏᒻᒪᑦ ᓱᓕ ᖃᓄᖅ ᐊᖏᔪᒻᒪᕆᐊᓗᒻᒥᒃ ᐃᓗᓕᖃᕈᓐᓇᕐᖓᑦ ᐊᐱᖅᑯᑎᒋᔭᐃᑦ ᖃᓄᖅ ᐃᑲᔫᑎᖃᕐᒪᖔᖅ ᓄᓇᕗᒻᒥᐅᓂᒃ.
ᐃᑲᔪᖅᓱᑕᐅᑦᓯᐊᖅᑐᖅ ᑖᓐᓇ ᑭᕙᓪᓕᖅ ᐃᓄᐃᑦ ᑲᑐᔾᔨᖃᑎᒌᒃᑯᖏᓐᓄᑦ.
ᐊᒻᒪᓗ ᑕᐅᕙᓂ ᐊᒥᓱᐃᑦ ᐅᔭᕋᓐᓂᐊᓂᕐᒧᑦ ᐱᓕᕆᐊᖃᕈᒪᔪᑦ ᐃᖅᑲᓇᐃᔭᕐᓂᒃᑯᑦ ᓴᖅᑮᒐᔭᖅᑐᖅ ᐃᖏᕐᕋᓂᒃᑯᓪᓗ ᑕᐅᕘᓇ ᓄᓇᐅᑉ ᖃᓂᒋᔭᖓᑎᒍᑦ.
ᐃᓕᓐᓂᐊᓂᕐᒧᓪᓗ ᐊᑐᕐᓂᖃᕋᔭᕐᒥᔪᖅ ᐃᖅᑲᓇᐃᔭᕈᒪᓂᐊᖅᑐᒥᓂᕐᓂᒃ.
ᐅᔭᕋᓐᓂᐊᓂᕐᒧᑦ ᐃᖅᑲᓇᐃᔮᑦ ᐃᓕᓐᓂᐊᕈᑕᐅᖔᕐᖓᑕ ᐊᓯᖏᓐᓄᑦᑕᐅᖅ ᐊᑐᖅᑕᐅᒍᓐᓇᖅᓯᓲᖑᒻᒪᑕ ᓄᓇᓕᖏᓐᓂ. ᓲᕐᓗ ᐅᖁᒪᐃᑦᑐᓕᕆᓂᕐᒥᒃ ᐃᓕᓐᓂᐊᖅᑐᖃᖅᑲᑦ ᐊᖁᑦᑐᖅᓯᐅᑎᒥᓪᓘᓐᓃᑦ ᓱᓇᑐᐃᓐᓇᕐᓂᒃ ᐃᖅᑲᓇᐃᔮᑦ ᑕᒪᒃᑯᐊ ᓴᖅᑭᐸᓪᓕᐊᒍᓐᓇᕐᓂᕆᒐᔭᖅᑕᖏᑦ ᐱᕈᖅᐹᓪᓕᕈᑎᐅᒐᔭᖅᑐᖅ ᐊᖏᔪᒻᒪᕆᒻᒥᒃ.
ᓯᕗᓪᓕᖅᐹᖅ ᐃᓚᒋᐊᕈᑦ, ᒥᔅᑕ ᑑᓂ ᐋᕐᑯᐊᖅ.
ᐄ, ᑐᓴᕈᒥᓇᖅᑐᖅ.
ᑭᕙᓪᓕᕐᒥ ᑕᐃᓯᖅᑲᐅᒐᕕᑦ ᕿᑎᕐᒥᐅᓚᖅᑲᐅᒐᓗᐊᖅᑐᖓ.
ᐅᖃᖅᑏ, ᑖᓐᓇ ᒥᓂᔅᑕᕆᔭᐅᔪᖅ ᓇᓗᓇᐃᖅᓯᔪᓐᓇᖅᐹ ᖃᓄᖅ ᐱᓕᕆᕕᐊ ᐃᑲᔫᓯᐊᖅᑎᑎᒻᒪᖔᑦ Grays Bay-ᒥ ᐊᖅᑯᓯᐅᕐᓂᖅ ᑐᓚᒃᑕᕐᕕᓖᓪᓗ ᑕᒪᓐᓇ ᒫᓐᓇ ᐊᑐᖅᑐᖅ 2017-18 ᑮᓇᐅᔭᓕᕆᓐᓇᐅᑉ ᐊᕐᕌᒍᐊᓂ?
ᐊᖓᔪᖅᑳᖅ ᒫᓂᑲ ᐃᐊᓪ-ᑲᓇᔪᖅ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑏ. (ᑐᓵᔨᑎᒎᕈᓐᓃᖅᑐᖅ) ᐊᒻᒪ ᖁᔭᓐᓇᒦᓐᖔᖅᓱᒍ ᑖᓐᓇ ᐊᐱᖅᓱᕐᒪᑦ ᑕᒪᑐᒥᖓ.
ᑖᒃᑯᐊ ᖃᑦᑎᓪᓚᕆᐅᒻᒪᖔᑕ ᐅᕙᖓ ᓵᖓᓃᓐᖏᒻᒪᑕ. ᖃᐅᔨᒪᔪᖓᐅᒐᓗᐊᖅ ᐱᕙᓪᓕᐊᔪᓕᕆᔨᒃᑯᑦ ᐊᖏᓗᐊᓐᖏᑦᑐᒥᒃ ᒫᓐᓇᒧᓄᑦ ᐅᓪᓗᒥᒧᓄᓂᓛᒃ ᑮᓇᐅᔭᓂᒃ ᓴᖅᑭᓯᓯᒪᓗᐊᓐᖏᑦᑐᑦ. ᐋᔩᖃᑎᒌᓐᓂᒃᑯᑦ ᐱᓕᕆᖃᑎᒌᓐᓂᒃᑯᑦ ᐃᑲᔪᖃᑎᒌᓐᓂᒃᑯᑦ ᑖᓐᓇ ᓴᖅᑭᐅᒪᑦᓯᐊᖅᑑᒐᓗᐊᖅ
ᐊᒻᒪᓗ ᑲᔪᓯᕙᓪᓕᐊᑎᑦᑎᒐᓱᐊᕐᓂᒃᑯᑦ ᐋᔩᖃᑎᒌᓐᓂᖅ. ᑕᒪᓐᓇ ᖃᓄᖅ ᑲᔪᓯᒋᐊᒃᑲᓐᓂᕈᓐᓇᕋᔭᕐᒪᖔᖅ ᒫᓐᓇ ᐱᓕᕆᐊᖑᔪᖅ.
ᑭᖑᓪᓕᖅᐹᖅ ᐃᓚᒋᐊᕈᑦ, ᒥᔅᑐ ᑑᓂ ᐋᕐᑯᐊᖅ.
ᑖᓐᓇ ᒥᓂᔅᑕᕆᔭᐅᔪᖅ ᐅᓂᒃᑲᐅᓯᖃᕈᓐᓇᖅᐹ ᖃᓄᖅ ᐃᑲᔪᕐᒪᖔᖏᑦ ᑲᓇᑕᐅᑉ ᒐᕙᒪᒃᑯᖏᑦ ᑕᕝᕗᖓ Grays Bay-ᒥ ᐊᖅᑯᓯᐅᕐᓂᖅ ᑐᓚᒃᑕᕐᕕᓕᕆᓂᕐᓗ ᐱᔾᔪᑎᒋᓪᓗᒍ?
ᐊᖓᔪᖅᑳᖅ ᒫᓂᑲ ᐃᐊᓪ-ᑲᓇᔪᖅ: ᖁᔭᓐᓇᒦᒃ, ᐅᖃᖅᑎᑦᓯᔩ ᐊᒻᒪᓗ ᖁᔭᓐᓇᒦᖅᓱᒍ ᑖᓐᓇ ᐊᐱᖅᓱᕐᒪᑦ ᑕᒪᑐᒥᖓ.
ᐅᖃᕈᓐᓇᑐᐃᓐᓇᖅᑐᖓ ᒫᓐᓇ ᑮᓇᐅᔭᖅᑐᕈᑏᑦ ᓄᑖᑦ ᑲᓇᑕᐅᑉ ᒐᕙᒪᒃᑯᖏᑦ ᓴᖅᑭᓚᐅᖅᑕᖏᑦ ᒫᓐᓇᓵᑦᓯᐊᖅ ᐃᓗᓕᖏᑦ ᓱᓕ ᐋᖅᑭᓱᖅᑕᐅᕙᓪᓕᐊᒻᒪᑕ.
ᑕᐃᑲᓂ ᓂᕆᐅᓇᖅᑐᖅ ᐊᖏᔫᑎᓂᒃ ᑮᓇᐅᔭᓂᒃ ᑐᒃᓯᕋᐅᑕᐅᒍᓐᓇᖅᑐᓂᒃ ᐱᑕᖃᓚᖓᔫᔮᕆᐊᖓ ᓂᕆᐅᓇᖅᑐᖅ.
ᐊᐱᖅᑯᑦ 726 - 4(3): ᓯᕘᖅᑐᓪᓗᒐᐅᑉ ᒪᓕᒐᑎᒍᑦ ᐱᔭᐅᔪᓐᓇᖅᑎᑕᐅᓂᖓ (ᒥᑭᓐᖑᐊᖅ)
ᒪᓕᒐᓕᕆᔨᒃᑯᑦ ᒥᓂᔅᑕᖓᓐᓄᓄᓇ ᑐᕌᖅᑎᓐᓂᐊᖅᑕᕋ.
ᑖᓐᓇ ᒥᓂᔅᑕᕆᔭᐅᔪᖅ ᖃᐅᔨᒪᓂᐊᕐᒪᑦ ᑲᓇᑕᐅᑉ ᒐᕙᒪᒃᑯᖏᑦᑕ ᒪᓕᒐᓕᕆᔨᒃᑯᑦ ᒥᓂᔅᑕᖏᑦ ᒫᓐᓇᕈᓘᓚᐅᖅᑐᖅ ᓴᖅᑭᑦᑎᓚᐅᕐᒪᑕ ᐱᖁᔭᒃᓴᖅ C-45-ᒥ ᒪᓕᒐᓕᐅᕐᕕᒡᔪᐊᓂ.
ᑲᓇᑕᐅᑉ ᒐᕙᒪᒃᑯᖏᑦᑕ  ᐱᖁᔭᒃᓴᖓ ᑖᓐᓇ ᐊᑐᖅᑕᐅᓗᓂ ᐋᖓᔮᕐᓇᖅᑐᓂᒃ ᒪᓕᒐᕐᓂᖅ ᓯᖁᒥᑦᑎᔪᓐᓇᐃᓪᓕᐅᑎᒋᔭᐅᓂᐊᕐᒪᑦ.
ᐅᖃᖅᑏ, ᓅᕖᕝᕙᐅᓚᐅᖅᑐᒥ ᐊᕐᕌᓂ ᓄᓇᕗᑦ ᒐᕙᒪᒃᑯᖏᑦ ᒐᕙᒪᒃᑯᑦ ᐱᔭᕆᐊᑭᒡᓕᑎᑦᑎᔨᖏᑦᑕ ᑲᑎᒪᔨᕋᓛᖏᓐᓂᒃ ᓴᖅᑭᑦᑎᓚᐅᖅᓯᒪᔪᑦ ᑕᒪᒃᑯᐊ ᓱᐴᖅᑐᕐᓗᒃᑕᐅᖃᑦᑕᖅᑐᑦ ᒪᓕᒐᕐᓂᒃ ᓯᖁᒥᑦᑎᔪᓐᓇᐃᓪᓕᐅᑕᐅᓂᐊᕐᒪᑕ ᓄᓇᕗᒻᒥ.
ᒥᓂᔅᑕᖃᐃ ᓇᓗᓇᐃᖅᑎᔪᓐᓇᖅᐸ ᑖᒃᑯᐊ ᐱᔭᕆᐊᑭᒡᓕᑎᑦᑎᔩᑦ ᑲᑎᒪᔨᕋᖏᑦ ᐅᓪᓗᒥᒧᑦ ᑎᑭᖦᖢᒍ ᖃᓄᐃᓕᐅᖅᓯᒪᓕᕐᒪᖔᖏᓐᓂᒃ?
ᐅᖃᖅᑏ, ᑕᐃᒃᑯᐊ ᑲᓇᑕᐅᑉ ᒐᕙᒪᒃᑯᖏᑦ ᑕᐃᒪᓐᓇ ᐋᖅᑭᒃᓯᓚᐅᖅᑎᓪᓗᒋᑦ ᖃᓄᖅᑑᕈᑎᒃᓴᓕᐅᕆᐊᖃᓪᓚᕆᓕᖅᑐᒍ ᐱᖁᔭᒃᓴᓂᒡᓗ ᐋᖅᑭᒃᓱᐃᓇᓱᒡᓗᑕ ᓄᓇᑦᑎᐊᕐᒥ ᓄᓇᕗᒻᒥᓗ ᔪᓚᐃᖑᓕᖅᐸᑦ ᑕᐃᓐᓇ ᑲᔪᓯᑎᑕᐅᓂᐊᕐᕙᓗᖕᒪᑦ.
ᐃᓱᒪᓘᑎᒋᔭᕗᑦ ᑕᒪᒃᑯᐊ ᓇᓗᓇᐃᖅᓱᖅᓯᒪᔭᕗᑦ ᒪᓕᒐᓕᕆᔨᒃᑯᑦ ᒥᓂᔅᑕᖓᓐᓄᑦ ᑲᓇᑕᐅᑉ ᒐᕙᒪᒃᑯᖏᓐᓂᒃ ᐱᔭᕐᓂᖏᑦᑑᑎᒋᔭᐅᓂᐊᕐᒪᑦ ᐅᕙᑦᑎᓐᓄᑦ ᒪᑯᐊ ᓂᐅᕐᕈᑎᒃᓴᐅᓂᐊᖅᑎᓪᓗᒋᑦ, ᐃᓛᒃ ᐱᔭᕐᓂᖏᑦᑐᕐᔪᐊᒻᒪᕆᐊᓘᖕᒪᑦ, ᓄᓇᕗᒻᒥᓗ ᐱᓗᐊᕐᓂᐊᕈᓇᖅᖢᓂ ᑕᒪᓂ ᐅᖓᓯᒃᑐᒥᐅᑕᐅᑎᓪᓗᑕ ᐃᓛ ᐅᐸᒐᓐᓂᖏᑦᑑᑎᓪᓗᑕ.
ᑕᐃᒃᑯᐊ ᒐᕙᒪᒃᑯᑦ ᐱᓕᕆᕝᕕᖏᓐᓃᓐᖔᖅᑐᑦ ᐱᔭᕆᐊᑭᒡᓕᑎᑦᑎᔩᑦ ᐃᖅᑲᓇᐃᔭᖅᐸᓪᓕᐊᔪᑦ.
ᒪᐃᓗ ᐃᓱᓕᑉᐸᓪᓕᐊᖅᑎᓪᓗᒍ.
ᐱᖁᔭᕐᔪᐊᖅᑕᖃᕆᐊᖃᕐᓂᐊᖅᑐᖅ ᐊᒻᒪᓗ ᐊᑐᓯᓗᓂ ᑕᐃᓐᓇ ᐱᖁᔭᕐᔪᐊᖅ ᐊᓂᒍᖅᑎᑕᐅᓚᐅᖅᑎᓐᓇᒍ ᑲᓇᑕᐅᑉ ᒐᕙᒪᒃᑯᖏᓐᓄᑦ ᐊᒻᒪᓗ, ᓂᕈᐊᓂᖅᑕᖃᕐᓂᐊᓕᖅᑎᓪᓗᒍ ᒫᓐᓇᕈᓘᓂᐊᖅᑐᖅ
ᐅᑭᐊᒃᓵᖅ ᐊᒻᒪᓗ ᑕᒪᓐᓇ ᐱᓕᕆᐊᕆᔭᐅᓂᐊᓕᖅᐸᑕ ᒥᓂᔅᑕᐃᑦ ᑲᑎᒪᔨᖏᑦᑎᒍ ᐊᖅᑯᓵᖅᑕᐅᓚᐅᕐᒥᓗᓂ ᑭᓯᐊᓂᐅᓂᐊᕐᒥᔪᖅ.
ᑕᐃᓐᓇ ᐱᖁᔭᒃᓴᖅ C-45 ᒫᓐᓇ ᐃᓱᒪᒃᓴᖅᓯᐅᕈᑕᐅᖕᒪᑦ ᑲᓇᑕᐅᑉ ᒐᕙᒪᒃᑯᖏᑦᑕ ᒪᓕᒐᓕᐅᖅᑎᖏᓐᓄᑦ. ᒪᓕᒐᓐᖑᓚᐅᖦᖢᓂ ᓱᓕ.
ᓄᓇᕗᑦ ᒐᕙᒪᒃᑯᖏᑦ ᑖᒃᑯᐊ ᐱᖁᔭᒃᓴᐅᑉ ᒥᒃᓵᓄᑦ ᑎᑎᕋᐅᓯᖃᕐᓂᐊᖅᐹᑦ? ᑎᑎᕋᐅᓯᖃᕐᓂᐊᖅᐸᓪᓗ ᓄᓇᕗᑦ ᒐᕙᒪᒃᑯᖏᑦ ᐃᑲᔪᖅᓱᐃᓂᐊᖅᐸᑦ ᐊᑭᕋᖅᑐᕐᓂᐊᖅᐸᓪᓘᓐᓃᑦ ᐋᖓᔮᕐᓇᖅᑑᑉ ᒪᓕᒐᕐᓂᒃ ᓯᖁᒥᑦᑎᔪᓐᓇᐃᓪᓕᑎᑕᐅᑎᓪᓗᒋᑦ?
ᐃᖅᑲᖅᑐᐃᔨᓕᕆᓂᕐᒧᑦ ᒥᓂᔅᑑᔪᖅ, ᒥᔅᑐ ᑮᑦ ᐲᑕᓴᓐ.
ᒐᕙᒪᐅᔪᒍᑦ ᑕᐃᒫᑐᐃᓐᓇᖅ, ᐃᓛᒃ ᑕᐃᒃᑯᐊᓕ ᐅᖃᕈᑎᒍᓐᓇᓐᖏᑕᕋᓗᐊᒃᑲ ᑭᓯᐊᓂ ᐃᓱᒫᓘᑎᒋᔭᕗᑦ ᓇᓗᓇᐃᖅᓯᒪᔭᕗᑦ ᑕᐃᒃᑯᓄᖓ ᑲᓇᑕᐅᑉ ᒐᕙᒪᒃᑯᖏᓐᓄᑦ.
ᑭᓯᐊᓂᑦᑕᐅᖅ ᐊᓂᒍᖅᑎᑕᐅᒃᐸᑦ ᐱᔭᕆᐊᑦᑐᕐᕕᓕᐊᕆᔭᐅᓯᒪᔪᑦ ᑕᐃᒃᑯᐊ ᐊᖑᒻᒪᑏᓐᓇᕋᓱᐊᕐᓂᐊᖅᑕᕗᑦ ᐱᔭᕐᓂᖏᒃᑲᓗᐊᖅᑎᓪᓗᒋᑦ.
ᐃᓚᖏᑦ ᓄᓇᕗᒻᒥ ᓄᓇᓖᑦ ᓇᓖᕌᕈᓯᐅᖅᓯᒪᖕᒪᑕ ᓂᕆᐅᕈᓐᓇᖅᑎᑦᑎᓪᓗᑎᒡᓗ ᑕᒪᒃᑯᐊ ᐃᒥᐊᓗᐃᑦ ᓂᐅᕕᐊᒃᓴᐅᖁᔭᐅᓐᖏᖦᖢᑎᒃ ᐸᐸᑕᐅᔭᕆᐊᖃᓐᖏᓪᓗᑎᒡᓗ ᐃᓚᖏᓪᓗ ᑕᒪᒃᑯᓂᖓ  ᐱᔪᓐᓇᖅᑎᑦᑎᓪᓗᑎᒃ ᐊᖅᑯᑎᒋᔭᐅᓪᓗᑎᒃ ᐃᒥᐊᓗᓕᕆᓂᕐᒧᑦ ᑲᑎᒪᔨᕋᓛᓄᑦ.
ᓄᓇᕗᒻᒥᐅᑦ ᑕᐃᒃᑯᐊ ᑕᒪᒃᑯᓄᖓ, ᐃᓛ ᐅᓪᓗᒥ ᑲᑎᒪᕐᔪᐊᖅᑎᓪᓗᑕ ᑕᑯᓐᓇᖅᑐᑦ, ᑐᓴᐅᒪᓂᐊᕐᒪᑕ ᒪᓕᒐᓕᕆᔨᒃᑯᑦ. ᒥᓂᔅᑕᖓᑦ ᓇᓗᓇᐃᖅᓯᔪᓐᓇᖅᐹᑦ ᓄᓇᕗᒻᒥᐅᑦ ᓄᓇᓕᖁᑎᖏᑦ ᖃᓄᐃᓕᐅᕐᓂᐊᕐᒪᖔᑦ ᐅᕝᕙᓘᓐᓃᑦ ᓄᖅᑲᐅᒥᔾᔪᑕᐅᔪᒃᓴᓂᒃ ᐊᑐᓕᖅᑎᑦᑎᓂᐊᕐᒪᖔᑎᒃ ᐋᖓᔮᕐᓇᖅᑐᑦ ᐱᔾᔪᑎᒋᓪᓗᒋᑦ ᑕᐃᒪᑐᐃᓐᓇᖅ ᐱᐅᓯᖃᖅᑎᑕᐅᖕᒪᑦ ᐃᒥᐊᓗᓕᕆᓂᖅ?
ᐃᖃᖅᑐᐃᔨᓕᕆᓂᕐᒧᑦ ᒥᓂᔅᑑᔪᖅ, ᒥᔅᑐ ᑮᑦ ᐲᑕᓴᓐ.
ᐄ, ᑖᓐᓇ ᖃᐅᔨᒪᕐᓚᒃᑐᕈᓗᒃ ᑕᒪᒃᑯᓂᖓ ᐊᓇᐅᓕᒑᖅᑐᓂᒃ ᑕᑯᓐᓇᖃᑦᑕᖅᑐᒃᓴᐅᒐᕖᓐᓇ.
ᐃᒃᑯᐊ ᐊᖅᓴᑯᓗᖕᒥᒃ ᐃᒋᑦᑎᔭᕌᖓᒥᒃ ᓴᖑᑎᑦᑎᔪᐊᓘᖃᑦᑕᕐᒪᑕ ᑕᒪᓂ ᖃᖓᑕᑎᓪᓗᒍ ᑕᐃᒪᐃᑦᑑᔮᖅᑐᖅ.
ᑕᒫᓂ ᐃᒥᐊᓗᐃᑦ ᒪᑯᐊ ᕙᐃᓂᓗ, ᕕᐊᓗ ᑕᒪᒃᑯᐊ ᓂᐅᕐᕈᑕᐅᖃᑦᑕᕐᓂᐊᓕᖅᑎᓪᓗᒋᑦ.
ᑕᐃᒪ ᑕᒪᒃᑯᐊ ᖃᓄᖅᑑᕈᑎᒋᔭᐃᓐᓇᕆᔭᕆᐊᖃᖅᑕᕗᑦ ᖃᓄᖅ ᑕᒪᒃᑯᐊ ᐋᖓᔮᕐᓇᖅᑐᑦ ᓯᐊᕐᒪᖅᑎᖅᑕᐅᖃᑦᑕᕐᓂᐊᕐᒪᖔᑦ ᖃᓄᕐᓗ ᐊᐅᓚᑕᐅᓂᐊᕐᒪᖔᖏᑦ, ᒪᓕᒐᖅᑎᒍᓪᓗ ᖃᓄᖅ
ᐋᖅᑭᒃᓱᖅᑕᐅᓯᒪᓂᐊᕐᒪᖔᑦ ᐃᓅᓯᖃᑦᑎᐊᕐᓂᐅᓪᓗ ᒥᒃᓵᓄᑦ ᑕᒪᒃᑯᐊ ᑲᒪᒋᔭᐅᔭᕆᐊᖃᖅᑐᒃᓴᐅᖕᒪᑕ ᑕᒪᒃᑯᐊ ᐱᓕᕆᐊᕆᕙᓪᓕᐊᔭᕗᑦ.
ᐱᔭᕇᖅᑕᐅᕕᒃᓴᖏᓂᒃᑯᐊ ᑕᑯᓐᓇᕐᓗᒋᑦ ᑕᖅᑭᑦ ᖃᑦᓰᓐᓇᑯᓗᖕᓂᒃ ᐱᕕᖃᖅᑎᑕᐅᒐᑦᑕ. ᓯᑎᐱᕆᒥᓂᒃ ᑕᐃᒫᒃ ᐃᓘᓐᓇᖏᓐᓂᒃ ᓲᕐᓗ ᑐᕌᖓᔪᓂᒃ
ᐋᖅᑭᒃᓯᓯᒪᓚᐅᑲᖕᓂᐊᕋᑦᑕ. ᑕᐃᒃᑯᐊᓗ ᐃᓱᒫᓘᑎᒋᔭᐅᔪᑦ ᑕᒪᒃᑯᐊ ᑐᓴᕆᐊᖃᕐᓂᐊᕐᒥᔭᕗᑦ, ᑕᐃᒃᑯᐊᓗ ᐃᓱᒪᒋᓯᓐᓇᕐᓗᒋᑦ ᐃᓱᒪᓕᐅᕈᑎᒋᓂᐊᖅᑕᕗᑦ.
ᐊᐱᖅᑯᑦ 727 - 4(3): ᑭᓈᓗᓕᕆᔾᔪᑏᑦ ᓇᐅᔮᓂ (ᒪᑉᓴᓚᒃ)
ᑖᓐᓇ ᐊᐱᖅᑯᑎᒋᓂᐊᖅᑕᕋ, ᑐᕌᖅᑎᓐᓂᐊᖅᑕᕋ ᒥᓂᔅᑕᒋᔭᐅᔪᒧᑦ ᓄᓇᓕᖕᓄᑦ ᒐᕙᒪᒃᑯᓐᓄᓪᓗ ᐱᔨᑦᑎᖅᑎᒃᑯᓐᓄᑦ.
ᐅᖃᖅᑎᑦᑎᔩ, ᐃᒃᓯᕙᑎᓪᓗᑕ ᐊᐱᖅᓱᓚᐅᖅᓯᒪᒐᒃᑯ ᑯᕕᖅᑕᕐᕕᒃ ᒥᒃᓵᓄᑦ. ᑯᕕᖅᑕᕐᕕᖃᓐᖏᓐᓂᖓᓄᑦ ᓇᐅᔮᓂ ᐊᒻᒪᓗ ᑐᑭᓯᓚᐅᖅᓯᒪᓪᓗᖓ ᐃᓱᒫᓗᖕᓇᖅᑐᖃᓗᐊᓐᖏᒻᒪᑦ ᒫᓐᓇᒧᑦ.
ᑕᐃᒪ ᑕᐃᒪᐅᓚᐅᖅᑐᒧᑦ ᖃᐅᔨᓴᖅᑕᐅᒑᖓᑦ ᑕᐅᓄᖓ ᑖᓐᓇ ᑰᒃᑐᖅ ᑯᕕᔭᐅᕙᒃᑐᖅ ᑕᕆᐅᕐᒧᑦ ᒥᑭᑦᑑᓗᐊᕐᓂᖓᓄᑦ.
ᑕᐃᒪ ᑕᐃᒪᓐᓇᐃᑦᑑᑎᓪᓗᒍ, ᐊᖏᒡᓕᕙᓪᓕᐊᖏᓐᓇᕐᒪᑦ ᑕᒪᓐᓇ ᑯᕕᔭᐅᕙᒃᑐᖅ ᐃᒡᓗᕐᔪᐊᑦ ᓴᖅᑭᐸᓪᓕᐊᓂᖏᓐᓄᑦ ᐊᕐᕌᒍᑕᒫᑦ.
ᑕᐃᒪᓐᓇᐃᑦᑑᑎᓪᓗᒍ, ᑕᐃᒪ ᑕᐅᕘᓇ ᐊᖅᑯᓵᓵᓚᐅᕋᒪ ᐅᓄᖓᑲᓪᓛᓘᖕᒪᑦ ᑖᓐᓇ ᑰᖃᑦᑕᖅᑐᖅ ᑯᕕᖅᑕᖅᑕᐅᔪᖅ. ᑕᕆᐅᓪᓘᓐᓂᑦ ᖃᓂᒋᔮᓂ ᑕᓯᒐᖃᒻᒪᕆᓕᖅᑐᖅ ᓇᓗᓇᓐᖏᑦᑎᐊᒻᒪᕆᒃᖢᓂ ᑕᐅᓄᖓ ᑕᕆᐅᕐᒧᑦ ᑯᕕᕙᓪᓕᐊᔪᖅ.
ᐅᖃᖅᑎᑦᑎᔩ, ᒥᓂᔅᑕᖃᐃ ᑐᑭᓯᑎᑦᑐᓐᓇᖅᐹᖓ ᑕᐃᒪ ᖃᓄᖅ ᐊᖏᑎᒋᔪᖅ ᑕᕆᐅᕐᒧᑦ  ᑯᕕᖃᑦᑕᓕᕌᖓᑦ, ᑰᖃᑦᑕᓕᕌᖓᑦ ᑕᒪᓐᓇ ᖃᓄᖅ ᐊᖏᑎᒍᔪᒥᒃ ᑯᕕᔪᖃᓕᕌᖓ ᑯᕕᖅᑕᕐᕕᖕᒥᑦ ᐱᑖᕆᐊᖃᓕᓲᖑᕙ?
ᐅᖃᖅᑏ, ᑖᓐᓇ ᐊᐱᖅᑯᑎᒋᔭᖓ, ᐃᒪᓐᓇᖃᐃ ᑭᐅᒍᒃᑯ, ᐃᓛᒃ ᑕᐃᒃᑯᐊ ᐃᕐᖓᖅᑐᑦ ᐅᕝᕙᓘᓐᓃᑦ ᑯᕕᔪᑦ ᑕᕆᐅᕐᒧᑦ ᐅᓄᕐᓂᖏᑦ ᐱᓗᐊᓐᖏᑦᑐᖅ.
ᓲᕐᓗ ᐃᓱᒫᓘᑎᖃᖃᑦᑕᖏᓐᓇᑦᑕ ᑯᕕᔪᖅᑕᖃᖅᑎᓪᓗᒍ ᓲᕐᓗ ᓄᓇᓯᐅᑎᓕᒫᑦ ᑕᑖᕐᓗᓂ ᑯᕕᑦᑎᓐᓂᖅᐸᑦ ᑕᕆᐅᕐᒧᑦ.
ᑕᒪᓐᓇᓕ ᐃᓱᒫᓘᑎᒋᓪᓗᐊᓐᖏᑕᕗᑦ ᑭᓯᐊᓂ ᑕᐃᒃᑯᐊ ᐃᓱᒫᓘᑎᒋᔭᕗᑦ ᑭᓱᓂᒃ ᑕᐃᓐᓇ ᑯᕕᔭᐅᕙᓪᓕᐊᔪᖅ ᑭᓱᖃᐅᕐᒪᖔᖓ. ᐃᒥᕐᒧᑦ ᐃᓚᐅᑏᑦ ᑕᒪᒃᑯᐊ ᐃᓱᒫᓘᑎᒋᖔᕋᔭᖅᑕᕗᑦ ᐅᓄᕐᓂᖏᑦ ᐱᓐᖏᑦᑐᒋᑦ.
ᑕᒪᓐᓇ ᑕᑯᕋᕐᓂᖏᒻᒪᑦ ᑕᒪᐅᖓᒥᐊᖅ ᑯᕕᖅᑕᖃᑦᑕᖅᑎᓪᓗᒋᑦ.
ᓄᓇᐃᓐᓇᑐᐃᓐᓇᑦᑎᐊᒻᒪᕆᖕᒧᑦ ᐊᒻᒪᓗ ᐊᖏᔪᖅ ᐊᖏᒡᓕᕙᓪᓕᐊᖏᓐᓇᒻᒪᕆᒃᖢᓂ ᑕᒪᓐᓇ ᑯᕕᔭᐅᖃᑦᑕᖅᑐᖅ.
ᑕᐃᒪᓐᓇᐃᑦᑑᑎᓪᓗᒍ, ᑭᖑᕙᕆᐊᖅᑕᐅᓚᐅᖅᓯᒪᔪᖅ.
ᐃᓛᒃ ᐲᖅᑕᐅᓚᐅᖅᓯᒪᖕᒪᑦ ᑮᓇᐅᔭᖅ ᑕᐃᓐᓇ ᐊᑐᖅᑐᒃᓴᐅᔫᒐᓗᐊᖅ ᑕᐃᔅᓱᒧᖓ ᑯᕕᖅᑕᕐᕕᒃᓴᐅᓇᔭᖅᑐᒧᑦ ᐊᒻᒪᓗ ᑭᖑᕙᕆᐊᖅᑕᐅᓪᓗᓂ.
ᑖᓐᓇ ᐃᓛᒃ, ᖃᓄᑭᐊᖅ ᒥᓂᔅᑕᐅᖃᐃ ᑭᐅᒍᓐᓇᖅᐹᖓ, ᑖᓐᓇ ᑭᖑᕙᕆᐊᖅᑕᐅᓂᕆᔭᖓ ᖃᓄᖅ ᐊᑯᓂᐅᑎᒋᔪᒧᑦ ᐊᕐᕌᒍᒧᑦ ᑭᖑᕙᕆᐊᖅᑕᐅᓯᒪᕙ?
ᐅᖃᖅᑏ, ᒪᓕᒐᓕᐅᖅᑎ ᐅᖃᐅᑎᓪᓚᑦᑖᕈᓐᓇᓐᖏᑕᕋ ᐊᕐᕌᒍᓂᑦ ᖃᔅᓯᓂᒃ ᑭᖑᕙᕆᐊᕐᒪᖔᑦ ᑐᓐᖓᕕᖃᕐᒪᑦ ᑖᓐᓇ ᓇᐅᔮᓂ ᑯᕕᔭᐅᕙᓪᓕᐊᔪᖅ.
ᐊᕐᕌᓂ ᖃᐅᔨᓴᖅᑕᐅᑎᓪᓗᒍ ᐅᓂᒃᑳᓕᐅᓚᐅᖅᖢᑎᓪᓗ 2016-2017 ᐱᒋᐊᕐᓂᕈᔪᐊᓂ ᐱᓕᕆᕝᕕᑦᑎᓐᓄᑦ.
ᑕᐃᔅᓱᒪᓂᓗ ᖃᓄᐃᓕᖓᓂᖓ ᑕᒪᓐᓇ ᓇᖕᒥᓂᖅ ᓴᓗᒻᒪᖅᐸᓪᓕᐊᓂᖓ ᓄᓇᐅᑉ ᖃᐅᔨᓴᖅᑕᐅᓚᐅᖅᖢᓂ ᑕᐃᒪᓕ ᑭᓈᓗᒃ ᑕᒪᓐᓇ ᑯᕕᓚᐅᖅᑐᖅ.
ᐄ, ᒪᓕᒐᓕᐅᖅᑎ ᓱᓕᔪᖅ, ᑕᐃᒪᓕ ᖃᖓᒃᑯᑦ ᖃᓄᐃᓕᒋᐊᖃᓕᓛᕋᑦᑎᒍ.
ᑕᒪᓐᓇ ᑯᕕᔭᐅᕙᓪᓕᐊᔪᖅ ᒪᓴᖕᒥᒃ ᐃᒻᒥᓂᒃ ᓴᓗᒻᒪᖅᐸᓪᓕᐊᓂᖓ ᑕᒪᐅᖓ ᑕᕆᐅᕐᒧᑦ ᑯᕕᓯᑐᐃᓐᓇᕈᓐᓇᓐᖏᑦᑕ.
ᒪᓕᒐᓕᐅᖅᑎ ᐅᖃᐅᑎᔪᓐᓇᓐᖏᑦᑕᕋᓗᐊᕋ ᖃᖓᐅᓛᕐᒪᖔᑦ ᑭᓯᐊᓂ ᑕᐃᒪᓐᓇ ᐃᒻᒥᓂᒃ ᓴᓗᒻᒪᖅᓴᖅᐸᓪᓕᐊᓂᖓ ᓈᒻᒪᒍᓐᓃᓛᕐᒪᑦ ᐊᖏᓗᐊᓕᖅᐸᑦ ᓇᐅᔮᓂᑦ.
ᒫᓐᓇᐅᔪᕐᓕ ᐅᖃᐅᑎᔪᓐᓇᑐᐃᓐᓇᖅᑕᕋ ᒪᓕᒐᓕᐅᖅᑎ ᓇᐅᔅᓯᖅᑐᐃᓐᓇᕐᓂᐊᖅᐸᕗᑦ ᑕᐅᕙᓂ ᓇᐅᔮᓂ ᑭᓈᓗᖃᕐᕕᒃᑖᒃᓴᖓ ᐃᓱᒪᒃᓴᓯᐅᕈᑎᒋᓛᖅᐸᕗᑦ.
ᒥᓂᔅᑕᐃᑦ ᑐᑭᓯᑎᒍᓐᓇᖅᐹᖓ ᑕᒪᓐᓇ ᖃᐅᔨᓴᕐᓂᐅᖃᑦᑕᖅᑐᖅ ᑕᐃᒪᓐᓇᐃᑦᑐᓄᑦ ᖃᑦᓰᖅᑕᐅᓪᓗᓂ ᐅᑭᐅᓗᒃᑖᖅ ᐅᕝᕙᓘᕝᕙ ᐊᑕᐅᓰᖅᑕᖅᓱᓂ ᖃᓄᖅ ᖃᐅᔨᓴᖅᑕᐅᓂᕆᔭᖏᑦ ᑕᒪᒃᑯᐊ ᑕᕆᐅᕐᒧᓐᖓᖅᐸᓪᓕᐊᔪᑦ ᖃᐅᔨᓴᖅᑕᐅᑎᒋᓲᖑᕙ ᐅᑭᐅᓗᒃᑖᖅ ᖃᑦᓰᖅᓱᒍ?
ᐊᖓᔪᖅᑲᖅ ᔫ ᓴᕕᑲᑖᖅ: ᖁᔭᓐᓇᒦᒃ, ᐅᖃᖅᑎ.
ᐅᖃᖅᑎ Dalhousie ᓯᓚᒃᑐᖅᓴᕐᕕᒡᔪᐊᖓ ᖃᐅᔨᓴᖃᑦᑕᖅᓯᒪᖕᒪᑦ ᓄᓇᓕᖕᓂ ᓄᓇᐅᑉ ᐃᒻᒥᓂᒃ ᓴᓗᒻᒪᖅᐸᓪᓕᐊᓂᖓ ᐆᒃᑐᕋᒐᒃᓴᓂᖅ ᐊᐅᔭᒃᑯᑦ ᓄᐊᑦᑎᓲᑦ ᖃᐅᔨᒪᓪᓚᔪᑦᑖᓐᖏᑕᕋ ᖃᓄᐃᓕᐅᓪᓚᑦᑖᖃᑦᑕᕐᒪᖔᑕ ᑭᓯᐊᓂ ᐃᓱᒪᒋᔭᕋ ᖃᐅᔨᓴᕋᒃᓴᓂᒃ ᓄᐊᑦᓯᒍᑎᒃ ᑯᕕᓯᕝᕕᐅᖃᑦᑕᖅᑐᒥ ᐊᒻᒪ ᐅᖓᓯᒡᓕᕙᓪᓕᐊᓗᒍ ᑕᐃᒪᒃ ᑕᕆᐅᕐᒧᑦ ᖃᒡᓕᕙᓪᓕᐊᓗᒍ, ᑕᒃᑯᐊ ᖃᓄᖅ ᓱᕈᖅᓯᒪᑎᒋᖕᒪᖔᑕ ᓴᓗᒻᒪᖅᐸᓪᓕᐊᓯᖕᒪᖔᓪᓗ.
ᐊᕐᕌᒍ ᐊᑕᐅᓯᐊᖅᖢᒍ ᑖᒃᑯᐊ ᑭᓈᒃᑕᕐᕖᑦ ᐊᑐᓂᑦ ᐊᑕᐅᓯᐊᖅᑕᐅᓪᓗᑎᒃ ᒫᓐᓇ ᐃᒻᒥᓂᒃ ᓴᓗᒻᒪᖅᐸᓪᓕᐊᓂᖓ ᐊᓯᔾᔨᖅᐸᓪᓕᐊᔾᔮᓐᖏᒻᒪᑦ ᐊᔾᔨᒋᓐᖏᑦᑎᐊᒻᒪᕆᑦᑖᓗᐊᓂᒃ ᐊᑐᖅᑐᖃᓚᐅᓐᖏᓐᓂᖓᓄᑦ ᖁᔭᓐᓇᒦᒃ, ᐅᖃᖅᑎ.
ᒪᓕᒐᓕᐅᖅᑎ ᖁᑦᑎᒃᑐᒧᑦ. ᒥᔅᑐ ᐊᐃᓴᒃ ᓲᔪᖅ.
ᐊᐱᖅᑯᑦ 728 - 4(3): ᐋᓐᓂᐊᕕᓕᐊᖅᑐᓄᑦ ᑐᔪᕐᒥᕖᑦ ᐱᐅᓯᒋᐊᖅᑕᐅᔭᕆᐊᖃᕐᓂᖏᑦ (ᓲᔪᖅ)
ᐊᐱᖅᑯᑎᒐ ᑐᕌᖅᑎᑦᑐᒪᔭᕋ ᒥᓂᔅᑕᖓᓐᓄᑦ ᐋᓐᓂᐊᖃᕐᓇᓐᖏᑦᑐᓕᕆᔨᒃᑯᑦ.
ᕿᑭᖅᑖᓗᖕᒥᐅᑎᒍᑦ ᐋᓐᓂᐊᕕᓕᐊᖃᑦᑕᖅᑐᑦ ᐊᑲᐅᓐᖏᓕᐅᓪᓚᑦᑖᓕᕐᒪᑕ ᐅᓪᓗᒥ ᑐᔪᕐᒥᕕᒃ ᑕᖕᒫᖅᑎᕝᕕᒃ ᒥᑭᓗᐊᕐᓂᖓᓄᑦ.
ᐋᓐᓂᐊᕕᓕᐊᖅᑐᑦ ᐃᕐᓂᔭᖅᑐᖅᑐᓪᓗ ᖃᖓᑕᔫᒃᑯᑦ ᑕᕝᕗᓐᖓᐅᖃᑦᑕᕐᒪᑕ ᑕᒪᓐᓇ ᐱᕐᔪᐊᖑᓪᓗᓂᓗ ᐊᒃᓱᒻᒪᕆᐊᓗᒃ ᑕᒫᓂ ᐊᕐᕌᒍᒥ ᐃᓗᐊᓐᖏᓕᐅᕋᑦᑕ ᑐᔪᕐᒥᕕᕗᑦ ᒥᑭᓗᐊᕐᓂᖓᓄᑦ.
ᒥᓂᔅᑕ ᑕᒪᑐᒥᖓᖃᐃ ᐃᓱᒪᒃᓴᖅᓯᐅᖅᓯᒪᓐᖏᓚᖅ ᑖᓐᓇ ᐅᖃᐅᔾᔭᐅᖃᑦᑕᖅᓯᒪᕙᓘᓐᓃᑦ ᖃᐅᔨᓴᖅᓯᒪᕙᓘᓐᓃᑦ ᑖᔅᓱᒧᖓ ᒥᑭᓗᐊᓪᓚᑦᑖᓕᕐᓂᖓᓂᒃ? ᓲᕐᓗ ᒪᑯᐊ ᑐᔪᕐᒥᕖᑦ ᑕᑕᓗᐊᕌᖓ ᑕᒪᒃᑯᐊ ᐃᓂᒋᔭᐅᖃᑦᑕᕐᒥᖕᒪᑕ ᑕᒪᓐᓇᖃᐃ ᑕᐃᒪᐃᓕᐅᖅᑎᓪᓗᒋᑦ, ᑖᒃᑯᐊ ᐋᓐᓂᐊᕕᓕᐊᖃᑦᑕᖅᑐᑦ ᐃᓂᒃᓴᖃᕈᓐᓃᖃᑦᑕᖅᑐᑦ ᑐᔪᕐᒥᕕᐅᑉ ᐊᓯᐊᓂ ᑖᔅᓱᒪ ᑕᒻᒫᑎᕐᕕᐅᑉ ᐊᓯᐊᓄᐊᖃᑦᑕᖅᑎᓪᓗᒋᑦ.
ᑕᒪᓐᓇ ᑮᓇᐅᔭᖅ ᓲᕐᓗ ᐊᑐᓗᐊᕐᓂᖅᓴᐅᖃᑦᑕᖅᐸ ᐅᕝᕙᓘᓐᓃᑦ ᓱᖁᑕᐅᓐᖏᓚᖅ ᑕᐃᒪᓐᓇ ᐊᑐᕋᓗᐊᕈᑎᒃ?
ᑕᒪᑐᒥᖓᖃᐃ ᑐᑭᓯᑎᒋᐊᕈᓐᓇᖅᐸᕐᒪ ᖃᓄᖅ ᐃᓗᐊᓐᖏᔾᔪᑎᖃᕐᒪᖔᑦ.
ᑐᑭᓯᔭᕋᓗᐊᕋ ᑕᒪᑐᒥᖓ ᐃᓱᒪᒋᔭᖓ.
ᑕᒻᒫᑎᕐᕕᒃ ᐃᖃᓗᓐᓃᑦᑐᖅ 30 ᐳᓴᒻᒪᕆᒻᒥᒃ ᑕᑕᓗᐊᖃᑦᑕᖅᓯᒪᒻᒪᑦ ᐊᑐᖅᑕᐅᔭᕆᐊᖃᓕᖅᐸᑦᑐᑎᑦ ᑐᔪᕐᒥᕖᑦ ᐊᓯᖏᓪᓗ ᐃᒪᓐᓇᐅᓲᖑᒻᒪᕆᑦᑐᑎᓪᓗ ᐊᖏᕐᕋᕆᔭᐅᔪᓂᒃ ᑐᔪᕐᒥᕕᔭᕋᓕᖅᐸᑦᑐᑎᑦ ᐱᔭᕆᐊᖃᓕᕌᖓᒥᒃ.
ᑐᓴᖃᑦᑕᖅᓯᒪᒋᓪᓗᖓᓗ ᐃᓱᒫᓘᑕᐅᕙᑦᑐᓂᒃ ᑖᒃᑯᐊ ᑐᔪᕐᒥᕖᑦ ᐊᓯᐊᓄᑦ ᐃᒡᓗᕈᓯᕐᒧᓪᓘᓐᓃᑦ ᐊᓯᐊᓅᕆᐊᖃᓕᓲᖑᒻᒪᑕ ᐃᓂᔅᓴᖃᓐᖏᓗᐊᕐᓂᖓᓄᑦ ᐃᖃᓗᐃᑦ ᐱᓕᕆᕕᐅᔪᒻᒪᕆᐅᒻᒪᑦ ᐊᔾᔨᒌᓐᖏᕈᓘᔭᖅᑐᓂᓗ ᖃᓄᐃᓕᐅᕐᕕᐅᖕᒪᑦ.
ᑕᒪᓐᓇ ᐃᓱᒪᒋᖃᓯᐅᑎᓇᓱᖃᑦᑕᖅᑕᕗᑦ ᒪᑯᓂᖓ ᖃᐅᔨᒪᔨᑕᐅᔪᓂᒃ ᓘᑦᑖᓂᒃ ᑎᑭᑎᑦᑎᓂᐊᓕᕌᖓᑦᑕ ᑕᒪᐅᖓ ᐃᖃᓗᓐᓅᖅᑐᖃᕐᓂᐊᓕᕌᖓᑦ.
ᒫᓐᓇᓗ  ᖃᓄᐃᓘᖅᑐᖃᕐᓂᐊᕐᒪᖔᖅ ᑲᑎᒪᔪᖃᕐᓂᐊᖏᒃᑲᓗᐊᕐᒪᖔᕐᓘᓐᓃᑦ ᑕᒪᒃᑯᐊ ᐊᒃᓱᖁᓗᐊᖁᓇᒋᑦ ᐃᓂᒃᓴᐃᑦ.
ᐅᖃᖃᑎᒋᓂᐊᓕᓕᒫᖅᑕᕗᑦ ᓇᒻᒥᓂᖃᖅᑐᑦ ᑕᐃᒃᑯᐊ ᑕᒻᒫᑕᕐᕕᒃ ᑐᔪᕐᒥᕕᖕᒥ ᕿᒥᕐᕈᐊᖏᓐᓇᖁᓪᓗᒋᑦ ᖃᓄᖅ ᐋᖅᑭᒋᐊᖅᐸᓪᓕᐊᖏᓐᓇᐅᔭᕈᓐᓇᕐᒪᖔᑦ ᐃᓱᒫᓗᒋᔭᐅᖃᑦᑕᖅᑐᖅ, ᐃᖃᓗᖕᓂ ᐃᓂᒃᓴᖃᖏᓗᐊᖃᑦᑕᕐᓂᖓ ᐃᖃᓗᖕᓂᑦ ᑕᒪᓐᓇᓗ ᐅᓐᓄᐊᑐᐃᓐᓇᖅ ᐋᖅᑭᒍᓐᓇᕋᓂ ᕿᓂᖅᑕᕋᓗᐊᕗᑦ.
ᐊᒃᓱᕈᓐᓇᖅᑐᑕᖃᕐᓗ ᑕᐃᒪ ᒐᕙᒪᑐᖃᒃᑯᑦ ᑐᓴᖅᑎᑦᑎᕋᑖᖅᑎᓪᓗᒋᑦ ᓇᓪᓕᐅᒃᑯᒫᖃᖏᑦᑐᒃᑯᑦ ᑮᓇᐅᔭᖁᑎᖏᓐᓂᒃ ᒪᓕᑦᑎᖃᕐᓂᕐᒧᑦ ᐋᓐᓂᐊᕕᓕᐊᖅᑐᓄᑦ. ᑕᒪᓐᓇᓗ ᐊᒥᓱᕈᕆᐊᕈᑕᐅᖃᑦᑕᖅᑐᖅ ᑐᔪᕐᒥᕕᒻᒦᖃᑦᑕᖅᑐᓂᒃ.
ᑖᓐᓇ ᑐᓴᖅᑎᑕᐅᖃᑖᖑᓗᐊᒧᑦ ᓱᓕ ᕿᒥᕐᕈᓇᓱᑉᐸᕗᑦ ᐊᑦᑐᐃᓂᕆᓂᐊᖅᑕᖓᓂᒃ.
ᐅᖃᖅᑏ, ᖃᐅᔨᒪᒐᓗᐊᖅᑐᖓ ᐊᐱᖅᑯᑕᐅᔪᒥᒃ ᑭᐅᓪᓚᕆᖏᓐᓇᒪ ᐋᖅᑭᒍᑎᒥᒃ, ᑭᓯᐊᓂᓕ ᓇᓗᓇᐃᕐᕕᒋᔪᓐᓇᖅᑕᕋ ᒪᓕᒐᓕᐅᖅᑎ ᐅᔾᔨᕆᑦᑎᐊᕋᑦᑎᒍ ᐊᒻᒪ ᐅᖃᖃᑎᖃᐃᓐᓇᖅᑐᑕ ᐱᓕᕆᖃᑎᒋᕙᑦᑕᑎᓐᓂᒃ ᐋᖅᑭᒍᑎᒃᓴᖅᓯᐅᖃᑎᒋᓪᓗᒋᑦ.
ᑕᒪᓐᓇᓗ ᐅᖃᐅᓯᕆᔭᖓ ᑐᑭᓯᔭᕋ.
ᑖᓐᓇ ᐱᕐᔪᐊᖑᖕᒪᑦ ᐋᓐᓂᐊᕕᓕᐊᕐᓂᖅ ᓲᕐᓗ ᐃᖃᓗᐃᑦ ᐱᓐᖏᑕᕋ ᐊᒻᒪ ᓴᓂᑭᓗᐊᖅ.
ᑖᒃᑯᐊ ᐃᓛᒃ 12 ᓄᓇᓖᑦ ᐃᓗᐊᓐᖏᓕᐅᓪᓚᑦᑖᕐᒪᑕ ᑕᒪᑐᒧᖓ ᐊᐅᓪᓚᖃᑦᑕᕐᓂᕐᒧᑦ ᖃᐅᔨᓴᖅᑕᐅᔭᕆᐊᖅᑐᖅᑐᑦ ᐃᕐᓂᔭᖅᑐᖅᑐᑦ ᐊᒻᒪ ᐋᓐᓂᐊᕕᖕᓄᑦ ᑕᒪᒃᑯᓄᖓ ᖃᐅᔨᓴᖅᑕᐅᔪᑦ ᑕᒪᒃᑯᐊᓗ ᑕᕐᕋᖅᑐᖅᑕᐅᔭᕆᐊᓖᑦ.
ᑕᐃᒪᐃᑦᑑᑎᓪᓗᒍ, ᑖᓐᓇ ᐊᒃᓱᕈᕐᓇᖅᑐᖃᒻᒪᕆᖕᒪᑦ ᑕᒪᒃᑯᐊ ᐃᕐᓂᔭᖅᑐᖃᑦᑕᖅᑐᑦ ᒪᓕᒃᑕᐅᔪᓐᓇᖅᓯᑎᓪᓗᒋᑦ.
ᒥᑭᓗᐊᓪᓚᖅᑖᖅᑐᑯᓘᕙᓪᓕᐊᑐᐃᓐᓇᕐᓂᐊᕐᒪᑦ ᓯᕗᓂᑦᑎᓐᓂ ᐊᒻᒪ ᑮᓇᐅᔭᒐᓴᒡᔪᐊᓂᒃ ᐊᑐᕐᓂᖅᓴᐅᓂᐊᓕᖅᑐᑦ ᐋᓐᓂᐊᖃᕐᓇᖏᑦᑐᓕᕆᔨᒃᑯᑦ ᑕᒪᓐᓇ ᓇᓗᓇᕈᓐᓃᕐᒪᑦ.
ᒥᓂᔅᑕ ᑕᒪᑐᒥᖓᖃᐃ ᐱᓕᕆᕝᕕᒃᑎᓪᓗ ᐊᒻᒪᓗ ᒐᕙᒪᒋᔭᕗᑦ ᐋᑐᐋᒥ ᑕᒫᓂ ᓯᕗᓂᑦᑎᓐᓂ 2018 ᐃᓗᐊᓂ ᑕᒻᒫᖅᑎᕐᕕᐅᑉ ᐊᖏᖅᑭᔭᖓᓂᒃ ᑮᓇᐅᔭᓂᖃᐃ ᐊᑐᐃᓐᓇᖃᓕᓚᐅᖅᓯᒪᔾᔮᖏᒻᒪᕆᒃᐸᑦ ᓲᕐᓗ ᓄᓇᕗᑦ ᒐᕙᒪᒃᑯᖏᓐᓂ ᐊᐅᓚᑕᐅᓗᓂ, ᑕᐃᒪᐃᑦᑐᒥᖃᐃ ᐃᓱᒪᖃᓐᖏᑦᑎᐊᒻᒪᕆᒃᓯᒪᕕᓯ?
ᑖᓐᓇ ᓈᒻᒪᒍᓐᓃᓪᓚᑦᑖᖅᑎᓪᓗᒍ ᒪᑯᐊ ᐃᓐᓇᐅᓂᖅᓴᐃᑦ, ᐱᒡᒐᖅᑐᑦ ᑕᒫᓂ ᓇᑎᑐᐃᓐᓇᕐᒥ ᐃᓂᖃᖃᑦᑕᕐᓇᕋᖅᑕᐅᖕᒪᑕ ᐃᓂᒃᓴᖃᓐᖏᓗᐊᕐᓂᖓᓄᑦ?
ᑕᐃᒪᐃᑦᑑᑎᓪᓗᒍ ᑕᒪᒃᑯᐊ ᐅᖃᖃᑎᖃᐅᕋᓱᒃᐱᓰ ᐃᓐᓇᖁᑎᕗᒡᒎᖅ ᐱᕐᔪᐊᖑᖕᒪᑕ, ᑕᐃᒪᐃᑦᑑᑎᓪᓗᒍ ᑕᒪᓐᓇ.
ᖃᓄᖅ ᑕᒪᓐᓇ ᑐᑭᑖᖅᓯᒪᕕᓯ ᑖᓐᓇ ᐊᓯᐊᓂᒃ ᓲᕐᓗ ᑮᓇᐅᔭᖅ ᐊᔪᕐᓇᖅᑐᖅ ᖃᐅᔨᒪᔭᕋ. ᑕᒪᑐᒥᖓᖃᐃ ᐃᓱᒪᒃᓴᖅᓯᐅᖅᓯᒪᓐᖏᑦᑎᐊᒻᒪᕆᒃᐱᓯ ᓇᐅᒃᑯᑦ ᑐᔪᕐᒥᕕᒃᓴᒥᒃ ᐋᖅᑭᒃᑐᖃᕈᓐᓇᕐᒪᖔᑦ?
ᑕᒪᑐᒥᖓ ᐃᓱᒪᒃᓴᖅᓯᐅᖅᓯᒪᓐᖏᓚᑏᑦ ᒥᓂᔅᑕᐅᑎᓪᓗᑎᑦ ᒐᕙᒪᒃᑯᓪᓗ ᐊᒻᒪ ᐱᓕᕆᕝᕕᒃᑎᑦ?
ᑕᒪᑐᒥᖓ ᑐᑭᓯᑎᒋᐊᒃᑲᓐᓂᓚᐅᓐᖓ.
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᒥᓂᔅᑕᐅᔪᖅ ᐋᓐᓂᐊᖃᕐᓇᖏᑦᑐᓕᕆᓂᕐᒧᑦ, ᒥᔅᑕ ᔪᐊᔾ ᕼᐃᒃᔅ.
ᑖᓐᓇ ᑐᑭᓯᑦᑎᐊᖅᑕᕋᓗᐊᒃᑲ ᒪᓕᒐᓕᐅᖅᑎᐅᑉ ᐅᖃᐅᓯᖏᑦ ᐊᐱᖅᑯᑎᖓᓗ.
ᑕᐃᒪ ᑰᔾᔪᐊᕌᓗᒻᒦᑦᑐᖅ ᑕᐃᒪ ᐊᐅᓚᑕᑐᐊᕆᒐᑦᑎᒍ ᒐᕙᒪᐅᓪᓗ ᐊᓯᖏᑦ ᑐᔪᕐᒥᕖᑦ ᑳᓐᑐᕌᑎᒎᖃᑦᑕᕋᑦᑎᒍ. ᑲᓇᑕᒥ ᐋᓐᓂᐊᖃᕐᓇᖏᑦᑐᓕᕆᔨᒃᑯᓂ ᓇᓪᓕᐅᒃᑯᒫᖃᓐᖏᑦᑐᓕᕆᔨᒃᑯᓐᓂ ᑳᓐᑐᕌᓪᓗ ᐃᓗᓕᖏᑦ ᖃᓄᐃᓕᖓᒻᒪᖔᑕ.
ᐅᖃᓚᐅᕋᓗᐊᖅᑐᖓ ᑕᐃᒪᓐᓇ ᓇᓖᕌᕋᔅᓱᕗᓪᓕ ᐃᓱᒪᔅᓴᖅᓯᐅᕈᑎᒋᓯᒪᔭᕗᑦ ᖃᓄᖅ ᐊᖏᓪᓕᒋᐊᕈᓐᓇᕐᒪᖔᑦᑎᒍ ᐃᖃᓗᓐᓂ ᑕᒫᓂ ᑐᔪᕐᒥᕖᑦ.
ᑕᐃᓐᓇ ᓇᓖᕌᕋᔅᓴᕗᑦ ᐃᓱᓕᑦᑕᕐᒪᑕ, ᑕᒪᓐᓇ ᐅᖃᖃᑎᒋᓕᕌᖓᑦᑎᒍ ᓇᒻᒥᓂᖃᖅᑐᑦᑕᐅᔪᑦ ᑕᒻᒫᑕᕐᕕᒻᒥ ᐅᖃᖃᑎᒋᓕᕌᖓᑦᑎᒍ ᓴᖅᑮᓐᓇᐅᔭᖅᑑᒐᓗᐊᖅ ᖃᓄᖅ ᑕᒪᓐᓇ ᐊᑐᕆᐊᖃᓕᖅᐸᓪᓕᐊᓂᕗᑦ ᑳᓐᑐᕌᒃᒋᔭᕗᑦ ᐊᑐᕐᓗᒍ ᖃᓄᐃᓕᐅᕈᑎᒋᓂᐊᕐᒪᖔᑦᑎᒍ ᑖᓐᓇ ᐅᖃᖃᑎᒌᓐᓇᐅᔭᖅᑕᕗᑦ.
ᐋᑐᕚᒦᑦᑐᖅ ᑕᐃᓐᓇ ᓛᒐ ᑐᑭᓕᐅᑎᔪᓐᓇᕋᒃᑯ ᐊᕐᕌᒎᓯᒪᔪᓂᒃ ᓂᐅᕕᖅᐸᓪᓕᐊᖏᓐᓇᐅᔭᕐᒪᑕ ᐊᖏᓂᖅᓴᒥᒃ ᐃᓪᓗᕐᔪᐊᒥᑦ ᑕᒪᒃᑯᐊ ᐊᑐᖅᑕᐅᔭᕆᐊᖃᓕᖅᐸᓪᓕᐊᓂᖏᑦ ᓄᓇᕗᑦᒥᐅᓂᒃ ᐋᑐᕚᓕᐊᖃᑦᑕᖅᑐᑦ ᐋᓐᓂᐊᕕᒻᒧᑦ, ᕿᒥᕐᕈᐊᖅᐸᓪᓕᐊᔭᕗᑦ ᑕᒪᒃᑯᐊ ᐱᓕᕆᖃᑎᒋᔭᕗᑦ ᑕᒫᓂ ᑐᔪᕐᒥᕕᓕᕆᖃᑦᑕᖅᑐᑦ.
ᑲᓇᑕᒥᓗ ᐋᓐᓂᐊᖃᕐᓇᖏᑦᑐᓕᕆᔨᒃᑯᑦ ᐱᓕᕆᖃᑎᒌᓐᓇᕐᒥᔭᕗᑦ ᖃᓄᖅ ᓄᓇᕗᑦᒥᐅᑦ ᐱᔨᑦᑎᕋᖅᑕᐅᖃᑦᑕᕐᓂᖏᑦ.
ᑖᓐᓇ ᐱᒻᒪᕆᐅᔪᒥᒃ ᒪᓕᒐᓕᐅᖅᑎ ᐅᖃᕐᒪᑦ ᐃᓐᓇᕐᓄᑦ ᐱᓗᐊᖅᑐᒥ, ᑖᒃᑯᐊ ᒪᑯᐊ ᐱᒡᒐᖅᑐᓄᑦ ᐃᓪᓗᕈᓯᕆᔭᐅᔪᓐᓇᖅᑐᑦ ᖃᑦᑏᓐᓇᐅᓗᐊᕐᒪᑕ.
ᐊᐃᑦᑖᖑᒐᓗᐊᑦ ᐃᓱᓕᑦᑕᕐᓂᖓᓄᑑᓐᖏᑦᑐᖅ.
ᑕᐃᒪᓕ ᐃᓄᖃᖅᐸᒌᖅᐸᑦ ᑖᒃᑯᐊ ᑕᒻᒫᑕᕐᕕᒻᒥ ᐊᓂᑦᑎᑲᐃᓐᓇᕈᓐᓇᕐᒪᑕ ᐃᓐᓇᕐᒥᒃ ᐃᓯᖅᑐᖃᕆᐊᖃᕌᖓ, ᑭᓯᐊᓂ ᑕᐃᒪᐃᓕᐅᖅᑎᑦᑐᓇᓐᖏᓐᓇᑦᑎᒍ ᐃᒪᓐᓇ ᐃᓐᓇᐃᑦ ᐃᓱᒪᒋᔭᐅᑦᑎᐊᕈᓐᓇᖁᓪᓗᒋᑦ ᐃᓪᓗᕈᓯᕋᓕ ᑐᓂᖔᕈᓐᓇᕋᔭᕋᒃᑯ, ᐅᖃᖅᑏ.
ᓲᔪᖅ: ᖁᔭᓐᓇᒦᒃ, ᐅᖃᖅᑎᑦᑎᔩ ᐊᒻᒪᓗ ᑭᐅᒪᖕᒪᑦ ᑐᑭᓯᕚᓪᓕᖅᑐᖓ.
ᐄ, ᑐᑭᓯᔪᖓ.
ᐅᖃᖅᑎᑦᑎᔩ, ᑭᓯᐊᓂ ᑖᓐᓇ ᐱᕐᔪᐊᖑᖕᒪᑦ.
ᒥᓂᔅᑕ ᐊᐱᕆᓕᖅᐸᕋ ᑖᓐᓇ ᑐᔪᕐᒥᕕᒃ ᑕᒻᒫᑎᕐᕕᒃ, ᐅᓇ ᓇᖕᒥᓂᖁᑎᒋᔭᐅᔪᒦ ᐱᒋᔭᐅᔪᖅ? ᓄᓇᕗᑦ ᒐᕙᒪᒃᑯᖏᓐᓂᒃ ᐱᒋᔭᐅᓐᖏᖦᖢᓂ.
ᖃᓄᕐᓕ ᑐᕌᒐᖃᕐᓂᐊᖅᐱᓯ?
ᑕᒪᓐᓇ ᐊᔪᕐᓇᕐᓂᖓᓄᑦ ᐱᕐᔪᐊᖑᓪᓗᓂᓗ,  ᑕᕝᕙᓂᓕᖃᐃ ᑐᔪᕐᒥᕕᖁᑎᖃᖅᑐᓂᒃ ᓲᕐᓗ ᑮᓇᐅᔭᖅ ᐊᔪᕐᓇᖅᑐᖅ ᖃᐅᔨᒪᔭᕋ.
ᑐᔪᕐᒥᕕᖁᑎᖃᖅᑐᓂᒃ ᐅᖃᖃᑎᖃᖅᓯᒪᓐᖏᓚᓰ ᐋᓐᓂᐊᖃᕐᓇᖏᑦᑐᓕᕆᔨᒃᑯᑦ ᓂᐅᕕᕐᓗᑎᒃ ᑐᔪᕐᒥᕕᖁᑎᑖᕐᓗᑎᒃ ᑖᓐᓇ ᒥᑭᓗᐊᕐᓂᖓᓄᑦ.
ᑕᐃᒪᐃᑦᑑᑎᓪᓗᒍ ᑖᓐᓇ ᐱᕐᔪᐊᖑᖕᒪᓂᓛᒃ, ᐅᓄᖅᑐᒻᒪᕆᐊᓗᐃᑦ ᑕᒻᒫᑎᕐᕕᖕᒧᑦ ᑕᑯᔭᖅᑐᕌᖓᑦᑕ ᐃᓗᐊᓐᖏᓕᐅᖃᑦᑕᕐᒪᑕ ᑕᑉᐱᑲᓂ ᐃᓂᖃᖅᑐᑦ. ᐱᓗᐊᖅᑐᒥ ᑕᐃᒃᑯᐊ ᐅᖃᐅᓯᕆᖅᑲᐅᔭᒃᑲ ᐃᓐᓇᐃᑦ.
ᖃᓄᕐᓕ ᑐᕌᒐᖃᕐᓂᐊᖅᐱᓯ ᐋᓐᓂᐊᖃᕐᓇᖏᑦᑐᓕᕆᔨᒃᑯᑦ, ᐃᓛᒃ ᒐᕙᒪᒃᑯᓂᓛᒃ ᑕᐃᒪᓐᓇ ᐊᑐᖅᑐᐊᖏᓐᓇᐅᔭᕐᓗᓯ ᑕᒪᒃᑯᓂᖓ ᓇᖕᒥᓂᖁᑎᒋᔭᐅᔪᑦ ᐃᒡᓗᖁᑎᖏᓐᓂᒃ.
ᑕᐃᒪᓐᓇᖃᐃ ᑐᕌᒐᖃᕐᓂᐊᖅᐱᓯ ᐅᕝᕙᓘᓐᓃᑦ ᑐᑭᑖᖅᓯᒪᕕᓯ ᑕᐃᒃᑯᐊ ᑲᓇᑕᐅᑉ ᒐᕙᒪᖏᑦ ᑕᒪᑐᒥᖓ ᓇᖕᒥᓂᖅ ᑐᔪᕐᒥᕕᖁᑎᑖᕐᓗᓯ.
ᑕᐃᒪᓐᓇᖃᐃ ᑐᑭᑖᖅᓯᒪᒐᓗᐊᖅᐳᓯᐊᐃ, ᑕᒪᓐᓇᖃᐃ ᐃᓱᒪᒋᓚᐅᖅᓯᒪᔾᔮᓐᖏᓚᓯᐅᒃ ᐅᕝᕙᓘᓐᓃᑦ ᐸᕐᓇᒃᐸᓪᓕᐊᕕᓯᐅᒃ?
ᐅᖃᖅᑏ, ᓇᓖᕌᕋᔅᓴᓕᒫᑦ ᕿᒥᕐᕈᐊᖃᑦᑕᖅᑕᕗᑦ ᑐᑭᓯᐅᒪᓪᓗᒍ ᑕᒪᓐᓇ ᐊᑐᕆᐊᖃᓕᖅᐸᓪᓕᐊᓂᖓ ᑐᔪᕐᒥᕕᖃᕐᓂᖅ,  ᐃᖃᓗᓐᓂ ᐱᓗᐊᖅᑐᒥ.
ᑕᒪᓐᓇ ᐱᒻᒪᕆᐅᓂᖓ ᓴᖅᑭᔮᖅᑎᓐᓇᓱᓪᓗᒍ ᑭᐅᓪᓚᑦᑖᕈᓐᓇᓐᖏᑕᕋᓗᐊᕋ.
ᑭᓯᐊᓂ ᒫᓐᓇ ᐋᔩᖃᑎᖃᖅᐸᓪᓕᐊᖏᓐᓇᐅᔭᖅᑐᒍᑦ ᒫᓐᓇ ᐅᓪᓗᒥᐅᔪᖅ ᕿᓃᓐᓇᐅᔭᕋᓗᐊᖅᑐᒍᑦ ᖃᓄᖅ ᐃᓄᒋᐊᒍᓐᓇᕐᓂᖅᓴᒥᒃ ᑭᓯᐊᓂ
ᑳᓐᑐᕌᒃᒋᕙᒌᖅᑕᕗᑦᑕᐅᖅ ᐊᕝᕕᐊᕈᓐᓇᖏᒻᒥᒐᑦᑎᒍ.
ᖃᐅᔨᒪᔪᖓ ᑕᒪᓐᓇ ᐱᒻᒪᕆᐅᓂᖓ ᑐᑭᓯᐅᒪᓪᓗᑎᒍᓗ ᐱᓕᕆᖃᑎᒋᖃᖅᑐᒍᑦ ᒫᓐᓇ ᑕᐃᒃᑯᓂᖓ ᐱᓕᕆᖃᑎᒋᖃᑦᑕᑕᑦᑎᓐᓂᒃ ᖃᓄᖅ ᐃᓄᒋᐊᒃᓯᑲᓐᓂᕈᓐᓇᕐᒪᖔᑕ.
ᒫᓐᓇ ᑐᔪᕐᒥᕕᓐᓂᒃ ᑐᕚᖃᓲᖑᒐᑦᑕ ᒫᓐᓇ ᐊᑭᑐᔪᖅᑐᕈᑎᒃᓴᓃᓐᖏᑦᑑᒐᓗᐊᖅ ᐃᒡᓗᕐᔪᐊᓕᐅᕐᓂᖅ ᑭᓯᐊᓂ ᓇᓖᕌᒐᒃᓴᓕᒫᑦ ᐃᓱᒪᒃᓴᖅᓯᐅᕈᑎᒋᓗᒋᑦ.
ᑕᒪᔾᔭ ᐅᖃᕈᓐᓇᖅᑕᑐᐊᕋ.
ᐊᐱᖅᑯᑦ 729 - 4(3): ᒐᕙᒪᑐᖃᒃᑯᓐᓂᒃ ᐃᑲᔪᕈᑏᑦ ᐃᓄᒃᑎᑐᑦ ᐃᓄᐃᓐᓇᖅᑐᓪᓗ ᐅᖃᐅᓯᕐᓄᑦ (ᔪᐊᓇᓯ)
ᐅᖃᖅᑏ, ᐊᐱᖅᓱᕈᒪᔭᕋ ᐅᖃᐅᓯᓕᕆᓂᐅᑉ ᒥᓂᔅᑕᖓ.
ᐱᓇᓱᐊᕈᓯᒋᓚᐅᖅᑕᑎᓐᓂ ᒐᕙᒪᑐᖃᒃᑯᑦ ᑐᓴᕋᑦᓴᖃᓚᐅᕐᒪᑕ ᓴᓂᕐᕙᐃᓚᐅᕐᓂᕐᒥᓂᒃ $15.8 ᒥᓕᐊᓂᒃ.
ᑖᒃᑯᐊᓗ ᑮᓇᐅᔭᐃᑦ ᐊᑐᖅᑕᐅᔪᒃᓴᐅᑕᐅᓪᓗᑎᒃ ᐃᑲᔪᖅᓯᒍᑕᐅᓂᐊᕐᓗᑎᑦ ᓄᓇᕗᒻᒥ ᐃᓄᐃᑦ ᐅᖃᐅᓯᓕᕆᔾᔪᑎᖏᓐᓄᑦ ᐊᒻᒪᓗ ᑕᐃᑲᓂ ᑐᓴᕋᑦᓴᒥ ᒐᕙᒪᑐᖃᒃᑯᑦ ᐅᖃᖅᓯᒪᓚᐅᕐᒥᔪᑦ ᑖᓐᓇ ᑮᓇᐅᔭᖅ ᑐᕌᖓᓂᐊᕐᒪᑦ ᐊᕐᕌᒍᓄᑦ ᐊᑕᓗᑎᒃ 2016-ᒥ ᐱᒋᐊᕐᓗᓂ 2020−ᒧᑦ ᑎᑭᓪᓗᒍ. ᑭᓯᐊᓂ ᑐᑭᓯᐅᒪᔾᔪᑎᖃᓐᖏᓗᐊᓚᐅᖅᑰᖅᑐᑦ ᖃᓄᖅ ᑖᒃᑯᐊ ᑮᓇᐅᔭᐃᑦ ᐊᑐᖅᑕᐅᓂᐊᕐᒪᖔᖏᑦ.
ᒥᓂᔅᑐᖃᐃ ᒫᓐᓇᐅᔪᖅ ᑐᓴᖅᑎᑦᓯᒋᐊᕈᓐᓇᖅᑲ ᖃᓄᖅ ᑖᓐᓇ $15.8 ᒥᓕᐊᓐ ᐊᒡᒍᖅᑐᖅᑕᐅᓯᒪᓂᐊᕐᒪᖔᖅ ᑮᓇᐅᔭᖅ?
ᐊᖓᔪᖅᑳᖅ ᔪᐊᔾ ᖁᒃᓱᒃ: ᒪ’ᓇᓪᓗᐊᕕᒃ ᐅᖃᖅᑎᑦᓯᔩᑦ ᐊᒻᒪᓗ ᒪ’ᓈᖅᖢᒍ ᐊᐱᖅᑯᑎᒋᔭᖓᓄᑦ.
ᐅᖃᖅᑎᑦᓯᔩ, ᑕᐃᓐᓇ ᓱᓕᑦᑎᐊᕐᒪᑦ ᐅᖃᐅᓯᐅᓚᐅᖅᑎᓪᓗᒍ ᑖᓐᓇ ᒐᕙᒪᑐᖃᒃᑯᓐᓂᒃ ᐅᖃᐅᓯᓕᕆᓂᖅ ᐱᔾᔪᑎᒋᓪᓗᒍ ᑮᓇᐅᔭᒥᒃ ᑐᓂᔭᐅᓯᒪᓂᕆᓂᐊᒃᑲᕗᑦ.
ᐅᖃᖅᑎᑦᓯᔩᑦ, ᑖᓐᓇ ᐊᐱᖅᑯᑎᒋᔭᖓ ᖃᓄᐃᑦᑑᓪᓗᓂ ᐊᑐᖅᑕᐅᔪᒃᓴᐅᑕᐅᖕᒪᖔᑦ ᖃᓄᐃᑦᑐᒥᒃ ᓇᓗᓇᐃᖅᑕᐅᓯᒪᖕᒪᖔᑦ, ᑖᒃᑯᐊ ᐅᖃᕈᓐᓇᖅᑐᖓ, ᐅᖃᖅᑎᑦᓯᔩᑦ, ᐱᓕᕆᕕᖁᑎᒋᔭᑦᑎᓐᓄᑦ ᐊᒻᒪᓗ ᑕᒪᒃᑯᓄᖓ ᑎᒥᖁᑎᒋᔭᑦᑎᓐᓄᑦ ᑕᕝᕙᓂ ᓄᓇᕗᑦ ᒐᕙᒪᖓᑕ ᐃᓗᐊᓂ ᑕᐃᑲᓂ ᐅᖃᐅᓯᕗᑦ ᐸᕐᓇᐅᑎᐅᑉ ᐊᑐᒐᒃᓴᖏᓐᓂᒃ ᐊᑐᕐᓂᐊᕐᓗᑕ.
ᑖᒃᑯᐊ ᐋᖅᑭᒃᑐᖅᓯᒪᔪᑦ ᐊᔾᔨᒌᓐᖏᑦᑐᑦ ᑖᒃᑯᐊ ᐱᓕᕆᕕᖁᑎᒋᔭᕗᑦ ᑕᒪᔅᓱᒥᖓ ᖃᓄᖅᑑᖃᑎᒋᓂᐊᖅᖢᑎᒍ ᑖᓐᓇ ᑮᓇᐅᔭᖅ ᐊᐱᖅᑯᑎᖓ ᐱᔾᔪᑎᒋᓪᓗᒍ.
ᓯᕗᓕᖅᐹᖅ ᐃᓚᒋᐊᕈᑦ, ᒥᔅᑐ ᑕᐃᕕᑦ ᔪᐊᓇᓯ.
ᐅᖃᖅᑏ, ᑕᐃᒪ ᑎᑎᕋᖅᓯᒪᓂᖓ 13.1 ᐃᓕᓴᕆᔭᐅᓯᒪᔪᑦ ᐅᖃᐅᓰᑦ ᐱᖁᔭᖓᓂᒃ ᑖᓐᓇ ᓴᖅᑮᑎᑦᓯᓯᒪᕗᖅ ᐃᓕᓴᕆᔭᐅᓯᒪᔪᑦ ᐅᖃᐅᓯᕐᓄᑦ ᑐᕌᖓᔪᓂᒃ ᑮᓇᐅᔭᓂᒃ, ᑖᓐᓇᓗ ᑮᓇᐅᔭᖅ ᐃᓛ ᓴᓂᕐᕙᒃᑕᐅᓯᒪᔪᑦ ᑮᓇᐅᔭᐃᑦ ᐊᑐᖅᑕᐅᒋᐊᖃᖅᓱᑎᒃ ᐃᓕᑕᕆᔭᐅᔾᔪᑎᑦᓴᖏᓐᓄᑦ ᐊᒻᒪᓗ ᓯᕗᒧᐊᒋᐊᒃᑲᓐᓂᕈᑎᑦᓴᖏᓐᓄᑦ ᓈᒻᒪᒌᒃᑲᓐᓂᕐᓂᐊᕐᒪᑕ ᐊᒻᒪᓗ ᐱᔪᓐᓇᐅᑎᒋᔭᐅᔪᑦ ᐃᓘᓐᓇᖏᓐᓂᒃ ᓄᓇᕗᑦ ᐃᓕᓴᕆᔭᐅᓯᒪᔪᑦ ᐅᖃᐅᓯᖏᓐᓂᒃ ᑖᒃᑯᐊᓗ ᐱᕙᓪᓕᐊᒍᑕᐅᒃᑲᓐᓂᕐᓗᑎᒃ ᐊᒻᒪᓗ ᐅᓗᕆᐊᓇᖅᑐᒦᒍᓐᓃᖅᑎᑕᐅᓗᑎᒃ ᐃᓄᐃᑦ ᐅᖃᐅᓯᖓᑦ.
ᒥᓂᔅᑐᖃᐃ ᐅᖃᕈᓐᓇᖅᑲ ᑭᓱᑦ ᓱᓇᓪᓚᑦᑖᓂᒃ ᑮᓇᐅᔭᓂᒃ ᐊᑐᖅᑕᖃᓚᐅᕐᒪᖔᑕ ᑕᐃᒃᑯᑎᒎᓇᖅ ᐃᓕᓴᕆᔭᐅᓯᒪᔪᑦ ᐅᖃᐅᓰᑦ ᑮᓇᐅᔭᐃᑦ ᐊᕐᕌᒍᖏᓐᓂ 2016-17 ᑮᓇᐅᔭᓕᕆᓐᓇᐅᑉ ᐊᕐᕌᒍᖓᓂ?
ᑕᐃᓐᓇ ᐊᐱᖅᑯᑎᓪᓚᕆᖓ ᑮᓇᐅᔭᖅᑑᑕᐅᓚᐅᖅᑐᖅ 2016-17 ᐃᓗᐊᓂ ᓱᓇᓪᓚᕆᖕᓄᑦ ᑐᕌᖓᓚᐅᕐᒪᖔᑦ
ᑭᐅᔪᓐᓇᖏᑦᑕᕋᓗᐊᕋ ᐅᕙᓂ ᐅᖃᐅᓯᓕᕆᓂᐅᑉ ᑮᓇᐅᔭᖏᓐᓄᑦ ᐅᓂᒃᑳᒥᒃ ᐱᓯᒪᔭᓐᓂ. ᑭᓯᐊᓂ ᑕᐃᓐᓈᖓ ᑐᓂᔭᐅᔫᓪᓗᐊᕐᓂᕈᒪ ᐱᓕᕆᕕᒋᔭᓐᓂ ᓈᓚᖕᒪᑕᓗ, ᑭᖑᓂᖓᒍᑦ ᑐᓂᔫᓪᓗᐊᕋᒐ. ᐅᖃᖅᑏ, ᓱᓇᓪᓚᕆᖕᒧᑦ 2016-17 ᐃᓗᐊᓂ ᐊᑐᖅᑕᐅᓚᐅᕐᒪᖔᑦ.
ᑭᓯᐊᓂ ᓇᓗᓇᐃᕆᐊᒃᑲᓐᓂᕈᒪᑐᐃᓐᓇᖅᐸᕋ ᑖᓐᓇ ᐊᐱᖅᑯᑎᖓᓄᑦ ᐅᕙᒍᑦ ᒐᕙᒪᐅᓪᓗᑕ, ᓄᓇᕗᑦ ᒐᕙᒪᒃᑯᖓ ᐊᒻᒪᓗ ᒐᕙᒪᑐᖃᒃᑯᑦ ᑖᓐᓇ ᑮᓇᐅᔭᖅᑐᕈᑎᒋᓂᐊᖅᑕᖓ ᐅᖃᐅᓯᓕᕆᓂᖅ ᐱᔾᔪᑎᒋᓪᓗᒍ ᐅᖃᐅᓯᖁᑎᒋᔭᑦᑎᓐᓄᑦ ᑕᕝᕙᓂ ᓄᓇᕗᑦ ᒐᕙᒪᖓᑕ ᐃᓗᐊᓂ ᐅᐃᕕᑎᑐᑦ, ᐃᓄᒃᑎᑐᑦ ᐊᒻᒪᓗ ᑕᐃᒃᑯᐊ ᐊᓯᖏᑦ ᐃᓕᑕᕆᔭᐅᓯᒪᔪᑦ.
ᑕᒪᓐᓇ ᐃᓄᒃᑐᑦ ᐱᓗᐊᖅᑐᒥᓪᓗᐃᓛᒃ.
ᐅᖃᖅᑎᑦᓯᔩ, ᐃᓄᒃᑐᑦ ᐅᖃᐅᓯᖅᐳᑦ ᐱᓕᕆᐊᕆᔭᐅᔫᓐᓇᕆᐊᒃᑲᓂᕐᓂᐊᓕᕐᒪᑦ ᑖᓐᓇ ᑮᓇᐅᔭᕐᓂᑦ ᐊᑐᐃᓐᓇᕈᖅᑎᑕᐅᑦᑎᐊᕐᓂᖓ ᐃᑲᔫᑎᖃᓪᓚᕆᖕᓂᐊᕐᒪᑦ ᐃᓄᒃᑎᑐᑦ ᐅᖃᐅᓯᕆᔭᕗᑦ ᑲᒪᑦᑎᐊᖅ ᖃᓄᖅ ᐅᔾᔨᖅᑐᖅᑕᐅᑦᑎᐊᕆᐊᖃᕐᓂᖓ, ᐊᑐᖅᑕᐅᑦᑎᐊᕆᐊᖃᕐᓂᖓ.
ᐊᒥᓲᖕᒪᑕ ᑕᒪᒃᑯᐊ.
ᑕᐃᒪ ᐅᕙᑦᑎᐊᖅ ᐅᖃᓚᐅᕋᒪ ᐱᓕᕆᕝᕕᖁᑎᒋᔭᕗᑦ ᑕᒪᓐᓇ ᑲᒪᒋᔭᑐᐃᓐᓇᕆᓂᐊᕐᒪᔾᔪᑦ ᐊᒻᒪᓗ ᓯᕗᒧᐊᒍᑕᐅᑦᑎᐊᖅᑑᓪᓗᐊᕐᓂᐊᓕᖅᖢᓂ ᑮᓇᐅᔭᖅ ᑖᓐᓇ ᐅᕙᒍᑦ ᐱᓕᕆᔨᖁᑎᒋᔭᕗᑦ ᐅᖃᐅᓯᖅᐳᑦ ᐱᔾᔪᑎᒋᓗᒍ ᐅᖃᓕᓵᕈᐊᖅᐸᑕ ᖃᓄᖅ ᐃᓅᑉ ᐅᖃᐅᓯᖓᓂᒃ ᑐᑭᓯᕚᓪᓕᖅᑑᓪᓗᐊᕐᓂᕐᒥᒃ ᐱᓕᕆᕝᕕᒋᔭᖓᑕ ᐃᓗᐊᓂ.
ᓇᓗᓇᐃᕆᐊᒃᑲᓐᓂᑐᐃᓐᓇᖅᐸᕋ ᑖᓐᓇ, ᑕᐃᑯᖓ 2020 ᑎᑭᓪᓗᒍ ᑕᒪᓐᓇ ᑮᓇᐅᔭᖅᑑᑦ ᐊᖏᖃᑎᒌᒍᑎᒋᓯᒪᔭᕗᑦ ᑕᐃᑯᖓ ᑲᒪᒋᓂᐊᕋᑦᑎᒍ ᒐᕙᒪ ᐃᓗᐃᒃᑲᐅᓗᑕ ᐱᓕᕆᕝᕕᖃᑎᒌᑎᒍᑦ.
ᑕᐃᓐᓇ ᐃᓕᓴᕆᔭᐅᓯᒪᔪᖅ ᐅᖃᐅᓰᑦ ᑮᓇᐅᔭᖁᑎᖏᓐᓂᒃ ᖃᓄᖅ ᐊᑐᖅᑕᐅᓯᒪᒻᒪᖔᑕ ᑐᑭᓯᒋᐊᒃᑲᓐᓂᕋᓱᐊᕈᒪᖅᑲᐅᒐᓗᐊᖅᑐᖓ.
ᑭᓯᐊᓂᖃᐃ ᑭᐅᒍᓐᓇᖅᐹᖓ, ᑭᐅᒍᓐᓇᓂᖅᐸᑦ ᒥᓂᔅᑕ ᐊᐱᕆᒍᒪᓕᖅᑕᕋ ᑕᐃᓐᓇ ᐃᓕᓴᕆᔭᐅᓯᒪᔪᑦ ᐅᖃᐅᓰᑦ ᑮᓇᐅᔭᖁᑎᖏᑦ Official Language Fund-ᖑᓂᕋᖅᑕᐅᔪᑦ ᖃᑦᑎᐅᓂᕐᒪᖔᑕ  ᐅᖃᕈᓐᓇᖅᑳ ᒫᑦᓯ 31, 2017-ᒧᑦ ᑎᑭᓪᓗᒍ?
ᐅᐊᑦᓯᐊᖅ ᐅᖃᓚᐅᕋᒪ ᖃᓄᓪᓚᕆᒃ ᐊᖏᑎᒋᖕᒪᖔᑦ ᑕᐃᑯᖓ ᒫᑦᓯ 31, 2017.
ᑕᕝᕙᓂ ᑖᓐᓇ ᐃᓚᖓᓂᑦ ᐅᖃᐅᓯᓕᕆᓂᖅ ᐱᔾᔪᑎᒋᓪᓗᒍ ᑖᓐᓇ ᖃᐅᔨᒪᔾᔪᑎᒃᓴᒥᑦ ᐅᕝᕙᓐᓂ ᒫᓐᓇ ᐱᑕᖃᓐᖏᒻᒪᑦ. ᓇᓗᓇᐃᕐᕕᒋᔫᓪᓗᐊᖅᐸᕋ ᒪᓕᒐᓕᐅᖅᑎᐅᖃᑎᒐ, ᐅᕙᓂ ᐃᒃᓯᕙᓂᕆᔭᑦᑎᓐᓂ ᑖᒃᑯᐊ ᑐᓂᔪᓐᓇᑦᑎᐊᕐᓂᐊᖅᖢᒋᐅᒐᓗᐊᖅ.
ᐊᐱᖅᑯᑦ 730 - 4(3): ᕿᑭᖅᑖᓗᒻᒥ ᑐᑦᑐᓕᕆᓂᖅ (ᕿᔪᒃᑖᖅ)
ᐅᖃᖅᑎᑦᑎᔩ, ᐊᐱᖅᑯᑎᒋᓂᐊᖅᑕᕋ ᑐᕌᖅᑎᓐᓂᐊᖅᑕᕋ ᐊᕙᑎᓕᕆᔨᒃᑯᓐᓄᑦ ᒥᓂᔅᑕᐅᔪᒧᑦ.
ᐅᖃᖅᑎᑦᑎᔩ, ᑕᐃᒪ ᖃᐅᔨᒪᒐᑦᑕ ᑕᒫᓂ ᕿᑭᖅᑖᓗᒻᒥᐅᑎᒍᑦ ᑐᒃᑐᒐᔅᓴᖃᕋᑦᑕ 250-ᓂᒃ ᐊᕐᕌᒍᓕᒫᒧᑦ ᑲᑎᑦᑐᒋᑦ ᑖᒃᑯᐊ ᓄᓇᓕᐅᔪᑦ.
ᐅᖃᖅᑎᑦᑎᔩ, ᒥᓂᔅᑕᖃᐃ ᓇᓗᓇᐃᖅᓯᔪᓐᓇᖅᐸ ᑖᒃᑯᐊ ᑐᒃᑐᒐᔅᓴᕆᔭᕗᑦ ᑕᒫᓂ ᕿᑭᖅᑖᓗᒻᒥᐅᖑᔪᑎᒍᑦ ᖃᑦᑎᑦ
ᑐᒃᑐᑕᐅᓯᒪᓕᕐᒪᖔᑕ ᑖᒃᑯᓇᓐᖓᑦ ᑐᒃᑐᒐᔅᓴᕆᔭᑦᑎᓐᓂᒃ ᑕᒫᓂ ᕿᑭᖅᑖᓗᒻᒥ. ᖃᑦᑎᑦ ᑐᒃᑐᑕᐅᓯᒪᓕᕐᒪᖔᑕ ᐊᒻᒪᓗ ᖃᑦᑎᓂᑦ ᓱᓕ ᑐᒃᑐᒍᓐᓇᕐᒪᖔᑦᑕ?
ᐊᖓᔪᖅᑳᖅ ᔫ ᓴᕕᑲᑖᖅ: ᒪ’ᓇ, ᐅᖃᖅᑏ ᐊᒻᒪ ᒪ’ᓇ ᕿᔪᑦᑖᖅ ᖃᐅᔨᕈᐊᒐᓱᖃᑦᑕᕋᕕᒃ ᑐᒃᑐᓂᑦ.
ᒫᓐᓇᐅᔪᖅ 229-ᓂᑦ ᕿᑭᖅᑖᓗᖕᒥᐅᑦ ᑐᒃᑐᓯᒪᔪᑦ.
ᑕᐃᒪ 250-ᓂᒃ ᐊᔪᓐᖏᒻᒪᑕ, ᑕᐃᒪ ᓱᓕ 21-ᓂᑦ ᐊᔪᓐᖏᑦᑐᑦ ᐊᒻᒪ ᑖᒃᑯᐊ ᑐᒃᑐᒍᑏᑦ ᔪᓚᐃ 1 - ᔫᓐ 30-ᒧᑦ ᑎᑭᓲᒻᒪᑕ.
ᑖᒃᑯᐊ 21-ᖑᔪᑦ ᓱᓕ ᔫᓐ 30 ᓄᖑᑉᐸᒧᑦ ᑐᕌᖓᔪᑦ.
ᒥᓂᔅᑕᖃᐃ ᓇᓗᓇᐃᖅᓯᔪᓐᓇᖅᐸ ᑖᒃᑯᐊ ᓄᓇᓖᑦ ᑕᒫᓂ ᕿᑭᖅᑖᓗᒻᒥ ᓈᕆᑲᓴᒃᓯᒪᑦᑎᐊᓕᕐᖓᑕ ᑖᒃᑯᓇᓐᖓᑦ ᑐᒃᑐᒐᔅᓴᓂᒃ.
ᓇᓕᐊᒃ ᓄᓇᓖᑦ ᓈᕆᓯᒪᓕᕐᒪᖔᑕ ᐊᒻᒪᓗ ᓄᓇᓖᑦ ᓈᕆᓯᒪᓐᖏᒻᒪᖔᑕ.
ᑖᓐᓇᖃᐃ ᓇᓗᓇᐃᖅᓯᔪᓐᓇᖅᐳᖅ ᒥᓂᔅᑕ ᑖᒃᑯᓂᖓ ᑐᒃᑐᒐᔅᓴᐅᔪᓂᒃ ᓇᓕᐊᒃ ᓄᓇᓖᑦ ᑐᒃᑐᒍᓐᓇᕐᒪᖔᑕ ᓱᓕ?
ᐄ, ᑖᓐᓇ ᑭᐅᔫᓪᓗᐊᖅᑕᕋ ᐅᖃᖅᑏ.
ᒫᓐᓇᐅᔪᖅ ᑖᒃᑯᐊ ᑐᒃᑐᒍᑎᓂᒃ ᓄᓇᓖᑦ ᓄᖒᑦᑎᕼᐃᒪᔪᑦ ᒥᑦᑎᒪᑕᓕᒃ, ᐃᖃᓗᐃᑦ.
ᑖᒃᑯᐊᑐᐊᑦ ᓄᖒᑦᑎᕼᐃᒪᔪᑦ.
ᑖᒃᑯᐊ ᓄᓇᓖᑦ ᑕᒪᐃᓐᓂᑦ ᓄᖒᑦᑎᕼᐃᒪᖏᑦᑐᑦ ᕼᐅᓕ, ᑐᒃᑐᒍᓐᓇᖅᑐᑦ ᕼᐅᓕ ᑖᒃᑯᐊ. ᑭᕼᐃᐊᓂ
ᖃᐅᔨᒪᖁᒻᒫᖅᑐᒍᑦ ᑖᓐᓇ 250 ᑎᑭᓐᖏᓚᐅᖅᑎᓪᓗᒍ ᑖᒃᑯᐊ ᓄᓇᓖᑦ ᐅᖓᑕᐅᑦᑑᒐᓗᐃᑦ ᑖᓐᓇ ᓄᖑᓐᖏᐊᓪᓚᖕᓂᖅᐸᑦ ᑕᐃᑲᓂ ᐱᔫᓪᓗᐊᕋᔭᕐᒪᑕ. ᑖᓐᓇ 250 ᓈᑉᐸᑦ ᑭᕼᐃᐊᓂ ᑖᒃᑯᐊ ᐅᖓᑕᐅᑦᑎᒐᔭᕐᒪᑕ.
ᐊᒻᒪᓗ ᖁᔭᓐᓇᒦᒃ, ᑖᓐᓇ ᒥᓂᔅᑕ ᑖᔅᓱᒥᖓ ᓇᓗᓇᐃᖅᓯᒋᐊᕐᖓᑦ.
ᐅᖃᖅᑎᑦᑎᔩ, ᑕᐃᒪ ᑖᒃᑯᐊ 250−ᖑᒻᒪᑕ ᐊᕐᕌᒍᓕᒫᒧᑦ ᑐᑦᑐᑦᑕᐅᔪᓐᓇᖅᑐᑦ ᑖᒃᑯᓄᖓ ᕿᑭᖅᑖᓗᒻᒥᐅᓄᑦ ᑲᑎᑦᑐᒋᑦ, ᐃᒪᖏᓪᓗ ᓈᕆᓕᕇᖅᐸᑦᑐᑎᒃ ᐃᓚᖏᓪᓗ ᓇᓗᓇᓐᖏᒻᒪᑦ ᖃᓂᔅᓴᖏᓐᓂᑦ ᑕᒪᒃᑯᐊ ᑐᑦᑐᓕᓐᓂᑦ ᓈᕆᓇᓵᕐᓂᖅᑕᐅᖃᑦᑕᕐᖓᑕ, ᐃᓚᖏᑦ ᓈᕆᓴᕋᐃᓐᓂᖅᓴᐅᓪᓗᑎᓪᓗ.
ᑕᒫᓂ ᐊᕐᕌᒍᒋᔭᑦᑎᓐᓂᑦ ᑖᒃᑯᐊ ᓈᔭᐅᓂᕋᖅᑕᐅᒻᒪᑕ ᓇᓗᓇᖅᑑᒐᓗᐊᖅ ᓱᓕ ᐃᓱᓕᓐᖏᒻᒪᑦ.
ᑖᒃᑯᐊᖃᐃ ᓈᔭᐅᑦᑎᐊᖅᑐᒥᓂᐅᑉᐸᑕ ᑕᒫᓂ ᐊᕐᕌᒍᒋᔭᑦᑎᓐᓂ, ᐊᕐᕌᒍᒋᓛᖅᑕᑦᑎᓐᓂᑦ ᑕᐃᒃᑯᐊ ᑐᑦᑐᒐᔅᓴᐅᔪᒫᖅᑐᑦ ᑕᐃᒪᓐᓇ ᓱᓕ ᐊᒥᓲᓂᖃᒃᑲᓐᓂᑐᐃᓐᓇᕈᒫᕆᕙᑦ?
ᐄ, ᒫᓐᓇ ᑕᐃᒪ ᐊᕐᕌᖑᑕᒫᑦ 250−ᓂᒃ ᑐᒃᑐᑑᓪᓗᐊᕐᒪᑕ ᕿᑭᖅᑖᓗᖕᒥᐅᑦ ᐊᒻᒪ ᓈᖏᒃᑯᓗᐊᖅᒐ, ᐊᑖᓃᒃᑲᓗᐊᖅᐸᑦ, ᐅᖓᑕᐅᒃᑲᓗᐊᖅᐸᑦ ᐊᕐᕌᒍᒧᑦ ᔪᓚᐃ 1-ᖑᖅᐸᑦ ᑕᐃᒪ 250−ᓂᒃ ᑐᒃᑐᓂᒃ ᐊᔪᓐᖏᓐᓂᐊᕐᒥᔪᑦ ᕼᐅᓕ.
ᑖᓐᓇ ᓈᕼᐊᐅᑦ 250 ᐊᕼᐃᓐᖑᓚᓐᖏᑦᑐᖅ ᑭᕼᐃᐊᓂ ᑖᒃᑯᐊ ᑐᒃᑐᑦ ᖃᐅᔨᕼᐊᖅᑕᐅᒃᑲᓐᓂᖅᐸᑕ ᐅᕝᕙᓘᕝᕙ ᐊᒥᕼᐅᓐᖏᑦᑎᐊᖅᐸᓪᓕᐊᓕᖅᐸᑕ ᑭᕼᐃᐊᓂ ᖃᐅᔨᕼᐊᕐᓂᕐᒧᑦ ᖃᐅᔨᒐᔭᖅᑐᒍᑦ. ᑖᓐᓇ 250 ᒫᓐᓇ ᐊᑕᔪᖅ, ᑕᐅᕗᖓ ᐊᑕᐃᓐᓇᕐᓂᐊᖅ. ᑭᕼᐃᐊᓂ ᑖᒃᑯᐊ ᖃᐅᔨᕼᐊᖅᑕᐅᑦᑎᐊᓚᐅᕐᓗᑎᒃ ᑐᒃᑐᑦ ᐊᒥᕼᐆᓂᖏᑦ ᖃᐅᔨᕼᐊᕐᓗᒋᑦ, ᐊᓪᓚᖓᔪᓪᓗ
ᐊᖏᒡᓕᒋᐊᖅᑑᓪᓗᐊᖅᖢᑎᒃ ᑎᑎᕋᖅᑐᓪᓗ ᐊᕼᐃᐊᓂᑦ ᖃᐅᔨᕼᐊᖅᑳᖅᑎᓐᓇᒋᑦ. ᑖᓐᓇ 250−ᓂᒃ ᕿᑭᖅᑖᓗᒃᑯᑦ ᑕᐃᒪᐃᖏᓐᓇᕐᓂᐊᖅᑐᖅ.
ᐱᒋᐊᖅᑎᑕᖅ 049 - 4(3): ᐃᓚᔭᐅᓂᖓ ᐊᐱᖅᓱᕐᓇᐅᔪᖅ (ᐃᓄᒃ)
ᒪᓕᒐᕆᔭᕗᑦ ᒪᓕᒡᓗᒋᑦ, ᐱᖁᔨᕗᖓ ᐊᐃᑉᐱᖅᑕᐅᓪᓗᖓ ᒪᓕᒐᓕᐅᖅᑎᒧᑦ ᐅᖅᓱᖅᑑᕐᒧᑦ ᑖᓐᓇ ᐊᐱᖅᓱᕐᓇᖅ ᐃᓚᒋᐊᒃᑲᓐᓂᖁᓪᓗᒍ.
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᐱᖁᔨᕗᖔᕈᑎᑕᖃᕐᖓᑦ ᐊᐱᖅᓱᕐᓇᖅ ᐅᐃᒍᔭᐅᔪᒪᓪᓗᓂ.
ᐱᖁᔨᕗᖔᕈᑎ ᓈᒻᒪᒃᑐᖅ ᐊᒻᒪᓗ ᐊᐃᕙᐅᑎᒃᓴᐅᒐᓂ.
ᓈᒻᒪᒃᓴᖅᑐᐃᑦ. (ᑐᓵᔨᑎᒎᕈᓐᓃᖅᑐᖅ) ᖁᔭᓐᓇᒦᒃ. (ᑐᓵᔨᑎᒍᑦ) ᐊᑭᕋᖅᑐᖅᑐᑦ.
(ᑐᓵᔨᑎᒎᕈᓐᓃᖅᑐᖅ) ᖁᔭᓐᓇᒦᒃ. (ᑐᓵᔨᑎᒍᑦ) ᐱᖁᔨᕗᖔᕈᑎ ᑲᔪᓯᔪᖅ. ᐊᐱᖅᓱᕐᓇᖅ ᐅᐃᒍᔭᐅᕗᖅ ᐃᑲᕐᕋᐅᑉ ᐊᕝᕙᒃᑲᓐᓂᖓᓄᑦ.
(ᑐᓵᔨᑎᒎᕈᓐᓃᖅᑐᖅ) ᐅᖃᐅᓯᒃᑯᑦ ᐊᐱᖅᑯᑏᑦ.
ᐊᐱᖅᑯᑦ 731 - 4(3): ᒥᑦᑎᒪᑕᓕᒻᒥ ᐅᒥᐊᒃᑯᕕᔅᓴᖅ (ᐃᓄᒃ)
ᐅᓪᓗᒥ  ᐊᐱᖅᓱᕈᒪᔪᖓ ᐱᕙᓪᓕᐊᔪᓕᕆᓂᕐᒧᑦ ᐃᖏᕐᕋᔪᓕᕆᓂᕐᒧᓪᓗ ᒥᓂᔅᑕᖑᔪᒧᑦ.
ᑭᓯᐊᓂ ᐊᐱᕆᓚᐅᓐᖏᓂᓐᓂᑦ ᑕᐃᒪ ᑲᑎᒪᓕᕋᑦᑕ ᑕᐃᒪᓐᖓᑦ ᐊᐃᑉᐹᓂᑦ ᑐᓴᖃᑦᑕᕋᑦᑕ ᓄᓇᑦᑎᓐᓂ  ᐃᓚᓐᖓᖃᑦᑕᕋᑦᑕ ᐊᔾᔨᒌᓐᖏᑦᑐᓂᑦ ᓄᓇᓕᖕᓂᑦ.
ᑕᐃᒃᑯᐊᑦᑕᐅᖅ ᐃᓚᒃᑲ ᐊᕐᕕᐊᓂ ᐊᕐᓇᖃᑎᒃᑲ ᐃᓱᒪᒋᕙᔅᓯ, ᓇᓪᓕᒋᕙᔅᓯ.
ᐅᖃᖅᑏ, ᐃᑉᐸᒃᓴᖅ ᐊᐱᖅᑯᑎᒋᓚᐅᖅᑕᒪ ᐃᓚᖏᓐᓄᑦ ᐊᐱᖅᓱᕆᐊᓪᓚᒍᒪᔪᖓ ᑖᔅᓱᒥᖓ ᐅᒥᐊᒃᑯᕕᒃᓴᕐᒥᑦ ᐱᔾᔪᑎᓕᒃ ᒥᑦᑎᒪᑕᓕᖕᒥᑦ.
ᑕᐃᒪ ᒥᓂᔅᑕᐅᔪᖅ ᐃᑉᐸᒃᓴᖅ ᑭᐅᓚᐅᕐᒪᖓ ᐊᐱᖅᓱᖅᑎᓪᓗᖓ ᐃᓚᖓᓐᓂᒃ ᐊᐱᖅᑯᑎᒪ ᐃᒪᓐᓇ ᑭᐅᓚᐅᕐᒪᖓ.
ᐅᖃᖅᑏ, ᑕᐃᒧᖔᕐᓂᐊᕋᒪ ᑲᑎᒪᔾᔪᑎᕕᓂᕐᓂᑦ ᑖᒃᑯᐊ ᑎᑎᕋᖅᓯᒪᔪᑦ ᐊᐃᑉᐹᓂᒃ ᒪᐃ 30, 2017, ᒪᒃᐱᖅᑐᒐᖓ 21 ᖃᓪᓗᓈᑎᑑᖓᔪᓂ, ᖃᐅᔨᒪᓪᓗᖓ ᐅᔾᔨᕈᓱᒃᖢᖓᓗ ᑲᑎᒪᔾᔪᑎᕕᓃᑦ ᑎᑎᕋᕕᒃᓯᒪᓐᖏᑦᑐᑦ.
ᑕᐃᒧᖔᕐᓂᐊᖅᑐᖓ ᐃᒪᐃᓕᖓᔪᒥᒃ, “ᑖᓐᓇ ᐱᔪᒪᓇᓱᐊᕈᑎ ᐊᕙᑎᓕᕆᔨᒃᑯᓐᓄᑦ ᑐᓂᔭᐅᓂᐊᕐᒪᑦ ᐊᐃᐳᕉᓪ 2017 ᓄᓐᖑᐊᓂ.” ᑕᐃᒧᖔᕇᖅᐳᖓ.
ᐅᓪᓗᒥ ᖃᐅᔨᒪᔪᐃᓐᓇᐅᒐᑦᑕ ᒪᐃ 31-ᖑᖕᒪᑦ, 2017.
ᒥᓂᔅᑕᒧᑦ ᓇᓗᓇᐃᖅᓯᕕᐅᔪᒪᓪᓗᖓ ᑖᓐᓇ ᐱᔪᒪᓇᓱᐊᕈᑎ ᐊᕙᑎᓕᕆᔨᒃᑯᓐᓄᑦ ᑐᓂᔭᐅᓯᒪᓕᖅᐹ? ᑐᓂᔭᐅᓯᒪᓐᖏᑉᐸᑦ, ᖃᖓ ᑐᓂᔭᐅᓂᐊᖅᑰᖅᐸ?
ᐊᖓᔪᖅᑳᖅ ᒫᓂᑲ ᐃᐊᓪ-ᑲᓇᔪᖅ: ᖁᔭᓐᓇᒦᒃ, ᐅᖃᖅᑎᑦᓯᔩ, ᐊᒻᒪ ᖁᔭᓐᓇᒦᑦᑐᒍ ᑖᓐᓇ ᐊᐱᖅᓲᑎᖃᕐᒪᑦ ᑖᔅᓱᒥᖓ.
ᑖᓐᓇ ᕿᒥᕐᕈᐊᖅᓱᒍᑦᑕᐅᖅ ᑕᐃᒫᒃ ᐅᖃᖅᓯᒪᓚᐅᕐᒪᑕ ᐅᖃᓕᒫᒐᒃᑲ ᑕᕝᕙᓂ ᓄᓇᕗᒻᒥ ᐊᕙᑎᓕᕆᔨᒃᑯᑦ ᑲᑎᒪᔨᖏᓐᓄᑦ ᑐᓂᔭᐅᓛᕐᓂᐊᕐᓂᖓ.
ᐅᖃᕈᓐᓇᖅᑐᖓ ᓇᓗᓇᐃᑦᑎᐊᕐᓗᖓ ᑖᓐᓇ ᓄᓇᕗᒻᒥ ᐊᕙᑎᓕᕆᔨᒃᑯᑦ ᑲᑎᒪᔨᖏᓐᓄ ᑐᓂᔭᐅᓯᒪᓕᖅᑐᖅ, ᒪᐃ 19, 2017 ᓄᓇᕗᒻᒥ ᐊᕙᑎᓕᕆᔨᒃᑯᑦ ᑲᑎᒪᔨᖏᓐᓄᑦ ᑐᓂᔭᐅᓚᐅᖅᑐᖅ.
ᒥᓂᔅᑕ ᐅᖃᐅᑎᒍᓐᓇᖅᐱᖓ ᖃᐅᔨᒪᖕᒪᖔᖅᐱᑦ ᐅᕝᕙᓘᓐᓃᑦ ᖃᐅᔨᒪᑎᑕᐅᖕᒪᖔᖅᐱᑦ ᖃᓄᖅ ᐊᑯᓂᐅᑎᒋᔪᒥᒃ ᑖᓐᓇ ᐊᕙᑎᓕᕆᔨᒃᑯᓐᓂᑦ ᑕᑯᓇᒃᑕᐅᒐᔭᕐᒪᖔᑦ?
ᑖᒃᑯᐊ ᐅᖃᖅᓯᒪᒻᒪᑦ ᖃᓪᓗᓇᐅᔭᑲᐃᓐᓇᕐᓗᒍᖃᐃ. (ᑐᓵᔨᑎᒍᑦ) ᑕᒪᒃᑯᐊ ᐱᔪᓐᓇᐅᓯᕆᔾᔪᑏᑦ ᐱᔭᕇᖅᑕᐅᓂᐊᖅᑐᑦ ᓯᑎᐱᕆ 2017-ᒥᑦ ᐱᔭᕇᖅᑕᐅᓂᐊᖅᑐᑦ. ᖁᔭᓐᓇᒦᒃ, ᐅᖃᖅᑎᑦᑎᔩ.
ᒥᓂᔅᑕ ᐅᖃᐅᑎᔪᓐᓇᖅᐱᖓ ᑖᓐᓇ ᑲᔪᓯᕙᓪᓕᐊᓯᒪᑎᓪᓗᒍ ᑖᓐᓇ ᐅᒥᐊᒃᑯᕕᒃᓴᐅᑉ ᑭᖑᓪᓕᖅᐹᒥᒃ ᑎᑎᕋᐅᔭᖅᑕᐅᓯᒪᓂᖓ, ᖃᖓ ᑭᒃᑯᑐᐃᓐᓇᕐᓄᑦ ᓴᖅᑭᑕᐅᔪᓐᓇᖅᓯᓂᐊᕐᒪᖔᑦ?
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᒥᓂᔅᑕ ᐱᕙᓪᓕᐊᔪᓕᕆᓂᕐᒧᑦ ᐃᖏᕐᕋᔪᑎᓕᕆᓂᕐᒧᓪᓗ, ᒥᔅ ᒫᓂᑲ ᐃᐊᓪ-ᑲᓇᔪᖅ.
ᑖᓐᓇ ᐱᒋᐊᓐᖓᐅᑎᖏᑦ ᑕᐃᒃᑯᐊ ᑎᑎᖅᑐᒐᖅᓯᒪᔪᐃᑦ ᐃᓛᒃ ᑎᑎᕋᐅᔭᖅᑕᐅᓯᒪᔪᑦ ᑕᑯᔭᐅᖃᑦᑕᖅᑑᒐᓗᐊᑦ
ᐋᔩᖃᑎᖃᖃᑦᑕᖅᑎᓪᓗᒋᑦ ᐋᖅᑭᒋᐊᖏᓐᓇᐅᔭᖅᑕᐅᖃᑦᑕᕐᒪᑦ.
ᑖᓐᓇ ᐱᔭᕇᖅᓯᒪᓕᕐᓗᓂ ᓴᖅᑭᑕᐅᓛᖅᑐᖅ ᔮᓐᓄᐊᕆ 2018-ᖑᓕᖅᐸᑦ. ᐱᒋᐊᕈᑎᖃᓕᕐᓗᑎᒃ ᑕᕝᕙᓂ ᔮᓐᓄᐊᕆ ᓄᓐᖑᐸᓗᐊᓂ ᐊᑭᑦᑐᕋᐅᑕᐅᓂᕋᖅᑕᒥᒃ.
ᒪᓕᒐᓕᐅᖅᑎ ᐃᖃᓗᐃᑦ-ᓂᐊᖁᖒ, ᒥᔅ ᐹᑦ ᐊᕐᓇᒃᑲᖅ.
ᐊᐱᖅᑯᑦ 732 - 4(3): ᐳᓚᕋᖅᑐᓕᕆᓂᖅ (ᐊᕐᓇᒃᑲᖅ)
ᐊᐱᖅᑯᑎᒋᓂᐊᖅᑕᕋ ᑖᒃᑯᓄᖓ ᓱᓕ ᒥᓂᔅᑕᖓᓐᓄᑦ ᐱᕙᓪᓕᐊᔪᓕᕆᔨᒃᑯᑦ ᐃᖏᕐᕋᔪᑎᓕᕆᔨᒃᑯᓪᓗ.
ᒥᓂᔅᑕ ᐃᖅᑲᐅᒪᔪᔅᓴᐅᒻᒪᑦ ᑐᓴᖅᑎᑦᑎᓚᐅᕐᒪᑦ ᓯᑎᐱᕆᒥ ᐊᕐᕌᓂ ᐱᓕᕆᕕᖓ ᑖᒃᑯᐊᒎᖅ ᐅᓄᑲᓪᓚᒃᑐᓂᑦ ᐱᓕᕆᐊᔅᓴᓂᒃ ᑲᒪᔭᔅᓴᓂᓪᓗ ᑎᒍᓯᓂᐊᕐᒪᑕ ᑎᒍᒥᐊᖅᑕᐅᓚᐅᖅᑐᓂᒃ ᓄᓇᕗᑦᒧᑦ ᐳᓚᕋᒃᑐᓕᕆᔨᒃᑯᓐᓂᑦ.
ᐃᖅᑲᐅᒪᔪᔅᓴᐅᒐᒥ ᑖᓐᓇ ᐃᓱᒪᓕᐅᕈᑕᐅᓚᐅᕐᒪᑦ ᐊᒃᓱᕈᑦᑎᐊᖅᑐᖓ ᐃᑲᔪᓚᐅᖅᐸᕋ.
ᐊᕐᕌᒍᒋᔭᑦᑎᓐᓂ ᒪᓕᒐᓕᐅᕐᕕᒃ ᐊᖏᓚᐅᕐᒪᑦ ᑮᓇᐅᔭᖅᑐᕈᑎᔅᓴᓂᒃ ᐊᑭᑦᑐᕆᐊᕈᑎᖏᓐᓂᒃ ᐱᓕᕆᕕᒻᒥ ᐳᓚᕋᒃᑐᓕᕆᓂᕐᒧᑦ ᐃᓕᖅᑯᓯᓕᕆᓂᕐᒧᓪᓗ ᐱᓕᕆᕕᐊᕈᓯᖓᓂᑦ ᐊᑐᖅᑕᐅᓂᐊᖅᑐᑦ ᐊᑭᑦᑐᕆᐊᕈᑕᐅᓪᓗᑎᒃ ᖁᓕᓂᒃ ᓄᑖᓂᒃ ᐃᖅᑲᓇᐃᔮᔅᓴᓄᒃ ᐊᑐᖅᑕᐅᓂᐊᖅᑐᓄᑦ.
ᐅᓪᓗᒥᒧᑦ ᑎᑭᖦᖢᒍ ᖃᓄᐃᓕᖓᓕᖅᐸᑦ ᑖᒃᑯᐊ ᐃᓐᓄᒃᑕᐅᓯᒪᓕᖅᐸᑦ ᖁᓕᑦ ᐃᖅᑲᓇᐃᔮᒃᓴᐃᑦ ᓄᑖᑦ?
ᐅᖃᖅᑎ: ᐱᕙᓪᓕᐊᔪᓕᕆᓂᕐᒧᑦ ᐊᒻᒪᓗ ᐃᖏᕐᕋᔪᓕᕆᓂᕐᒧᑦ ᒥᓂᔅᑑᔪᖅ, ᒥᔅ ᒫᓂᑲ ᐃᐊᓪ−ᑲᓇᔪᖅ.
ᖁᔭᓐᓇᒦᖅᓱᒍᓗ ᑖᓐᓇ ᐊᐱᖅᓲᑎᖃᕐᒪᑦ ᑖᒃᑯᐊ ᐅᕙᖓ ᓵᖓᓃᓐᖏᒻᒪᑕ ᐅᑎᕐᕕᒋᓂᐊᕐᓗᒍ ᑭᐅᔪᒪᕐᓂᐊᕐᓗᒍ ᑕᐃᒪᓐᓇ ᖃᐅᔨᒃᑲᐅᑎᐅᑐᐃᓐᓇᑲᐃᓐᓇᕐᓕ. ᖁᔭᓐᓇᒦᒃ. ᐊᐱᖅᑯᑦ ᖃᐅᔨᒋᐊᖅᑕᐅᓚᐅᕐᓗᓂ ᑭᐅᔭᐅᒍᒫᖅᐳᖅ ᖁᔭᓐᓇᒦᒃ.
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᖃᐅᔨᒋᐊᖅᑕᐅᓚᐅᕐᓗᓂᒎᖅ ᑭᐅᔭᐅᒍᒫᖅᑐᖅ.
ᑭᖑᓪᓕᕐᒥᒃ ᐊᑎᖁᑎᑦᑎᓐᓄᐊᕐᓗᖓ. (ᑐᓵᔨᑎᒎᕈᓐᓃᖅᑐᖅ) ᐅᖃᐅᓯᒃᑯᑦ ᐊᐱᖅᑯᑏᑦ.
ᐊᐱᖅᑯᑦ 733 - 4(3): ᓇᓕᕌᕈᑎᔅᓴᐃᑦ ᓄᓇᕗᑦ ᒐᕙᒪᒃᑯᑦ ᐱᖁᑎᕐᔪᐊᖏᓐᓄᑦ (ᐃᓄᒃ)
ᒫᓐᓇ ᐊᐱᖅᓱᕈᒪᔪᖓ ᒐᕙᒪᓕᕆᓂᕐᒧᑦ ᒐᕙᒪᒃᑯᓐᓄᑦ ᐱᔨᑦᑎᖅᑎᒃᑯᓐᓄᑦ ᒥᓂᔅᑕᐅᔪᒧᑦ.
ᑕᐃᒪ ᒥᓂᔅᑐ ᐅᔾᔨᕈᓱᖕᒪᑦ ᐃᖅᑲᐅᒪᓪᓗᓂᓗ ᑖᓐᓇ ᐅᑮᕕᖕᒥ, ᐅᑮᕕᒃ ᑐᔪᕐᒥᕕᐅᕙᓚᐅᖅᓯᒪᔪᖅ ᓯᓚᑦᑐᖅᓴᕐᕕᖕᒥᐅᓄᑦ ᐃᓕᓐᓂᐊᕆᐊᖅᓯᒪᔪᓄᑦ ᐃᖃᓗᖕᓂ ᓱᕋᑦᑎᒻᒪᕆᓚᐅᖅᓯᒪᖕᒪᑦ ᐃᑯᒪᒧᑦ 2015−ᖑᑎᓪᓗᒍ.
ᐊᒻᒪᓗ ᑐᓴᐅᒪᓪᓗᖓ ᑖᓐᓇ ᐃᒡᓗ ᐊᒻᒪᓗ ᐃᒡᓘᖁᑖ ᐊᒃᑐᐊᔭᖓ ᓯᕐᓗᐊᖑᓂᕋᕐᓂᐊᖅᑕᕋ.
ᑖᒃᑯᐊ ᓇᖕᒥᓂᖅ ᑐᓴᐅᒪᒐᒪ, ᓇᖕᒥᓂᖅ CGS−ᑯᓐᓄᑦ ᐱᒋᔭᐅᖕᒪᑎᒃ ᐱᒋᔭᐅᓕᕐᒪᑎᒃ ᐊᒻᒪᓗ ᖃᐅᔨᒪᓪᓗᖓ ᑖᒃᑯᐊ ᐱᓕᕆᕝᕕᖓᑦ ᑕᑯᓇᖃᑦᑕᖅᓯᒪᖕᒪᑕ ᑖᒃᑯᐊ ᖃᓄᐃᓕᐅᖅᑕᐅᔪᒃᓴᐅᑕᐅᖕᒪᖔᑎᒃ ᐃᓚᖃᖅᖢᑎᒃ ᑎᑎᕋᕐᕕᒃᓴᒧᑦ ᑎᑎᕋᕐᕕᓐᖑᖅᑎᑕᐅᒐᔭᕐᒪᖔᑎᒡᓘᓐᓃᑦ ᒐᕙᒪᒃᑯᑦ ᐱᓕᕆᔨᖏᓐᓄᑦ.
ᒥᓂᔅᑕ ᐅᖃᐅᑎᔪᓐᓇᖅᐱᖔ ᖃᓄᓪᓚᑦᑖᖅ ᑭᓱᓪᓚᑦᑖᓂᒃ ᑖᒃᑯᓄᖓ ᐃᒡᓘᖕᓄᑦ ᑖᔅᓱᒧᖓ ᓇᓖᕌᕈᑎᖃᖅᐱᓯ ᐅᓪᓗᒥ?
ᓄᓇᓕᖕᓄᑦ ᐊᒻᒪᓗ ᒐᕙᒪᓕᕆᓂᕐᒧᑦ ᐱᔨᑦᑎᕋᕐᓂᕐᒧᑦ ᒥᓂᔅᑑᔪᖅ, ᒥᔅᑐ ᔫ ᓴᕕᑲᑖᖅ.
ᐅᖃᖅᑏ, ᖁᔭᓐᓇᒦᖅᐸᕋ ᐊᐱᖅᓱᕐᒪᑦ ᑖᓐᓇ ᒪᓕᒐᓕᐅᖅᑎ.
ᐅᑮᕕᑐᖃᖅ ᐊᒻᒪᓗ ᒐᕙᒪᒃᑯᑦ ᐃᒡᓗᖁᑎᐊ ᑕᐃᓐᓇ ᓴᓂᐊᓃᑦᑐᖅ ᓲᕐᓗ ᑕᐅᑐᒃᑲᑦᑎᒍ ᐃᓛᒃᑯᖓᑎᓪᓗᒋᒃ ᑕᑯᓐᓇᖃᑦᑕᕋᑦᑎᒍ ᐱᓕᕆᐊᒃᓴᐃᑦ ᒥᒃᓵᓄᑦ ᑲᒪᓕᕌᖓᑦᑕ.
ᒫᓐᓇ ᐊᑐᖃᑦᑕᖅᑐᒍᑦ Federal Building−ᖑᓂᕋᖅᑕᐅᔪᖅ ᑕᐃᓐᓇ ᐅᑮᕕᐅᓐᖏᓐᓂᖅᓴᖅ. ᐊᓯᔾᔨᕐᓗᒍᖃᐃ ᐊᑐᖅᑕᐅᓂᕐᒧᑦ ᐊᒡᓚᕕᓐᖑᖅᑎᑕᐅᖔᕐᓗᓂ ᑖᓐᓇ ᖃᐅᔨᓴᖅᑕᐅᑐᐃᓐᓇᖅᑐᖅ.
ᓱᕈᓯᒃᑯᕕᕕᓂᖅ ᐅᑮᕕᕕᓂᖅ ᑖᓐᓇ ᕿᒥᕐᕈᓇᒃᑕᐅᓪᓗᓂ ᐲᖅᑕᐅᑦᑎᐊᒻᒪᕆᒡᓗᓂᓘᓐᓃᑦ ᓄᑖᕈᕆᐊᖅᑕᐅᓗᓂᓘᓐᓃᑦ ᐅᕝᕙᓘᓐᓃᑦ ᐱᓕᕆᐊᕆᔭᐅᓗᓂ ᑕᒪᒃᑯᐊ ᐃᒡᓘᒃ ᒪᕐᕉᒃ ᑖᒃᑯᐊ ᐃᓱᒪᓕᐅᕐᕕᒋᓯᒪᓐᖏᑦᑎᐊᒻᒪᕆᒃᑕᕗᑦ.ᖁᔭᓐᓇᒦᒃ, ᐅᖃᖅᑏ.
ᑐᑭᓯᐅᒪᒐᒪ ᑖᓐᓇᒎᖅ ᓄᑖᕈᖅᑎᑕᐅᓇᓱᖕᓂᖓ ᓴᓇᔭᐅᒋᐊᕐᓂᖓᓗ ᓯᕐᓗᐊᖑᓂᖅᓴᐅᑉ ᐊᑭᖃᕋᔭᕐᒪᑦ $32 ᒥᓕᐊᓐ ᖃᓂᒋᔭᖓᓂ ᐊᒻᒪᓗ ᑖᓐᓇ ᓯᓚᑦᑐᖅᓴᕐᕕᖕᒧᑦ ᐃᒡᓗᖃᕐᕕᒃ ᐊᖏᕐᕋᖃᕐᕕᕕᓂᖅ ᓴᓇᔭᐅᒋᐊᕐᓂᖓ ᐊᑭᖃᕋᔭᕐᒪᑦ $42−ᒥᓕᐊᓐ ᖃᓂᒋᔭᖓᓂ.
ᑖᓐᓇ ᓱᓕᕚ? ᑖᒃᑯᐊ ᓈᓴᐅᑏᒃ ᓱᓕᕚᒃ?
ᐅᖃᖅᑏ, ᖃᐅᔨᒪᑦᑎᐊᖏᑦᑐᖓ ᓈᓴᐅᑎᑦ ᓇᑭᑦ ᐱᖕᒪᖔᑕ ᖃᐅᔨᒪᓐᖏᑦᑐᖓᐅᒐᓗᐊᖅ ᑭᓯᐊᓂ ᑕᒻᒪᖅᓯᒪᓐᖏᒻᒪᖔᑕ ᓇᓕᖅᑯᑦᑎᖕᒪᖔᑕᓘᓐᓃᑦ ᖃᐅᔨᒪᓐᖏᑦᑐᖓ ᑭᓯᐊᓂ ᐃᓱᒪᓕᐅᕈᑎᒋᓚᐅᖏᓐᓇᑦᑎᒍ ᖃᓄᐃᓕᐅᕐᓂᐊᕐᒪᖔᑦᑎᒍ.
ᖃᐅᔨᒍᑦᑕ ᑭᓯᐊᓂ ᑭᓱᒧᑦ ᐊᑐᖅᑕᐅᓂᐊᕐᒪᖔᑦ ᐃᒡᓗᕐᔪᐊᖅ. ᓇᓕᖅᑯᑦᑎᔪᓐᓇᓐᖏᓐᓇᑦᑕ ᑭᓱᒧᑦ ᐊᑐᖅᑕᐅᓂᐊᕐᒪᖔᑦ ᖃᐅᔨᒪᓐᖏᑦᑐᒍᑦ.
ᑖᒃᑯᐊ ᓈᓴᐅᑏᑦ ᓇᓕᖅᑯᑦᑎᓯᒪᓐᖏᑦᑐᑦ.
ᐅᑯᐊ ᓈᓴᐅᑎᖁᑎᖏᑦ ᒐᕙᒪᒃᑯᑦ ᓈᓴᐅᑎᖁᑎᖏᑦ, ᖁᔭᓐᓇᒦᒃ, ᐅᖃᐅᑎᒐᕕᓐᖓ ᑕᒻᒪᖅᓯᒪᔪᓂᒃ ᓈᓴᐅᑎᖁᑎᖃᕐᓂᕋᖅᖢᑎᑦ.
ᒥᓂᔅᑕ, ᐅᖃᐅᑎᔪᓐᓇᖅᐱᖔ ᑖᒃᑯᐊ ᒐᕙᒪᒋᔭᕗᑦ ᒫᓐᓇ ᑕᑯᓐᓇᕐᒪᖔᑕ ᑕᒪᒃᑯᐊ ᑎᑎᕋᕐᕖᑦ ᐅᓄᖅᑑᖕᒪᑕ ᖃᑦᑏᓐᓇᕈᕆᐊᖅᑎᑕᐅᕙᓪᓕᐊᓇᓱᐊᕐᓂᐊᕐᒪᖔᑕ ᐊᒻᒪᓗ ᐊᑕᐅᓯᕐᒧᐊᖅᑕᐅᕙᓪᓕᐊᓂᐊᕐᒪᖔᑕ ᑕᒪᒃᑯᐊ ᐊᖏᕈᑏᑦ ᐃᓱᓕᑉᐸᓪᓕᐊᑎᓪᓗᒋᑦ?
ᓄᓇᓕᖕᓄᑦ ᒐᕙᒪᒃᑯᓐᓄᑦ ᐱᔨᑦᑎᕋᕐᓂᕐᒧᑦ ᒥᓂᔅᑑᔪᖅ, ᒥᔅᑐ ᔫ ᓴᕕᑲᑖᖅ.
ᐅᖃᖅᑏ, ᑭᐅᕌᕐᔪᒡᓗᒍ.
ᓈᓴᐅᑎᑦ ᑖᒃᑯᐊ ᐅᖃᐅᓯᕆᔭᖏᑦ ᖃᐅᔨᒪᓇᓗᐊᓐᖏᒻᒪᑕ ᑭᓯᐊᓂ ᐃᓱᒪᓕᐅᓚᐅᕐᓗᑕ ᑭᓱᒧᑦ ᐊᑐᖅᑕᐅᓂᐊᕐᒪᖔᑕ ᓇᓕᖅᑯᑦᑎᓯᒪᔪᓂᑦ ᑮᓇᐅᔭᓂᑦ ᐱᑕᖃᕐᓂᐊᖅᑐᖅ.
ᐄ, ᕿᒥᕐᕈᓇᒃᑐᒍᑦ ᐊᒡᓚᒡᕕᒃᓴᒃᑲᓐᓂᐅᔪᓐᓇᕐᒪᖔᑦ. ᓇᖕᒥᓂᕆᒐᑦᑎᒍ ᐅᓄᖅᑐᐊᓗᖕᓂᒃ ᐊᑐᖅᑐᐊᖃᑦᑕᕋᑦᑕ ᐃᒡᓗᔪᐊᓂᒃ ᑎᑎᕋᕐᕕᒃᓴᓂᒃ ᐊᒻᒪ ᐱᓕᕆᕖᓪᓗ ᓇᓂᕈᓘᔭᖅ ᓯᐊᒻᒪᒃᑎᖅᓯᒪᓪᓗᑎᒃ ᐊᑲᐅᓂᖅᓴᐅᒐᔭᖅᑐᖅ ᐊᑐᓂ ᐱᓕᕆᕕᐅᔪᑦ ᐊᑕᐅᓯᕐᒦᒃᑯᑎᑦ.
ᒫᓐᓇ ᑎᑭᖦᖢᒍ ᒫᓐᓇ ᐸᕐᓇᐅᑎᑕᖃᓐᖏᒻᒪᑦ ᐊᑕᐅᓯᐊᓗᖕᒥᒃ. ᑖᓐᓇ ᐱᔾᔪᑎᒋᓪᓗᒍ ᑮᓇᐅᔭᑭᒃᓴᕐᓂᑯᒧᑦ ᑕᐃᒪᐃᑉᐳᒍᑦ.
ᑭᓯᐊᓂᓗ ᓇᓖᕌᕈᑎᓂᒃ ᐊᑐᖅᑕᐅᔪᓐᓇᖅᑐᒍᑦ ᕿᒥᕐᕈᓇᒃᑐᒍᑦ ᐊᑐᖅᑐᐊᕈᑎᕗᑦ ᐃᒡᓗᕐᔪᐊᓂᒃ ᐃᓱᓕᑦᑕᕌᖓᒋᑦ ᐃᓱᒪᓕᐅᕈᓐᓇᕋᑦᑕ.
ᐃᒡᓗᔪᐊᓕᐅᕐᓗᑕ ᓇᖕᒥᓂᖅ ᐊᓯᐊᓂᓪᓘᓐᓃᑦ ᐊᑐᖅᑐᐊᕐᓗᑕ.
ᑕᒪᒃᑯᐊ ᕿᒥᕐᕈᓇᒃᑕᐅᖏᓐᓇᐅᔭᕈᓘᔭᖅᑐᑦ.
ᐊᐱᖅᑯᑦ 734 - 4(3): ᑲᖏᖅᖠᓂᕐᒥ Hᐋᒻᓚᒃᑯᑦ ᑎᑎᕋᕐᕕᖓᑦ (ᓴᒻᒧᖅᑐᖅ, ᐋ)
ᐸᖁᓇᐅᑎᒋᓂᐊᖅᑕᒃᑲ ᑖᒃᑯᐊ ᒥᓂᔅᑕᖓᓐᓄᑦ ᓄᓇᓕᖕᓄᑦ ᒐᕙᒪᒃᑯᓐᓄᓪᓗ ᐱᔨᔅᓯᖅᑎᒃᑯᓐᓄᑦ.
ᒥᓂᔅᑕ ᖃᐅᔨᒪᖕᒪᑦ ᑲᖏᖅᖠᓂᕐᒥ ᕼᐋᒻᓚᒃᑯᑦ ᑎᑎᕋᕐᕕᖓᑦ ᒫᓐᓇᕋᑖᖑᓚᐅᖅᑐᖅ ᖃᐅᔨᓴᖅᑕᐅᓚᕐᒪᑦ ᖃᓄᑎᒋ ᓱᕋᒃᐸᓪᓕᐊᑎᒋᖕᒪᖔᑦ, ᐱᑐᖃᕈᖅᐸᓪᓕᐊᑎᒋᖕᒪᖔᑦ.
ᒫᓐᓇᕋᑖᖑᓚᐅᖅᑐᖅ ᐅᑭᐅᒃᑯᑦ ᑲᑎᒪᕐᔪᐊᖅᑎᓪᓗᑕ ᒥᓂᔅᑕ ᐅᖃᓚᐅᕐᒪᑦ ᐱᓕᕆᕕᖓᒎᖅ ᖃᐅᔨᓚᐅᕐᒪᑕ ᑕᐃᑲᓂ ᐃᒡᓗᕐᔪᐊᒥ ᑎᑎᕋᕐᕕᖕᒥ ᐅᖁᖅᑕᖃᕐᒪᑦ.
ᐅᖃᖅᑏ, ᓱᖅᑯᐃᖅᓯᓯᒪᒐᒪ ᕼᐋᒻᓚᒃᑯᑦ ᐃᑲᔪᖅᑕᐅᔪᒪᖃᑦᑕᕐᒪᑕ ᐱᓕᕆᕕᖕᒧᑦ ᐃᑲᔪᖅᑕᐅᔪᒪᓪᓗᑎᒃ ᐅᖁᐃᔭᐃᓇᓱᒃᑎᓪᓗᒋᑦ ᕼᐋᒻᓚᒃᑯᑦ ᑎᑎᕋᕐᕕᖓᓐᓂᒃ.
ᒥᓂᔅᑕ ᐅᖃᐅᔾᔨᓐᓇᖅᐹ ᖃᓄᐃᓕᐅᕈᑎᖃᖅᓯᒪᓕᕐᒪᖔᑕ ᐱᓕᕆᕝᕕᖓᑦ ᐃᑲᔪᖁᓪᓗᒋᑦ ᑲᖏᖅᖠᓂᕐᒥᐅᑦ ᕼᐋᒻᓚᖏᓐᓂ ᐃᑲᔪᖅᑐᖅᑕᐅᖁᓪᓗᒋᑦ ᐅᖁᕐᒥᒃ ᓴᓗᒻᒪᖅᓴᐃᑎᓪᓗᒋᑦ?
ᒪᓕᒐᓕᐅᖅᑎ ᐅᖃᐅᑎᔪᓐᓇᖅᑕᕋ. ᐄ, ᐅᖃᖃᑎᖃᖅᓯᒪᔪᒍᑦ ᕼᐋᒻᓚᒃᑯᓐᓂ ᐊᑲᐅᓐᖏᓕᐅᕈᑎᒧᑦ ᐅᖁᕐᒥᒃ ᐊᒡᓚᒡᕕᖓᓐᓂ ᕼᐋᒻᓚᒃᑯᑦ ᐅᖁᖅᑕᖃᕐᒪᑦ. ᖃᐅᔨᓴᐃᓚᐅᕐᒥᔪᒍᑦ ᑲᒻᐸᓂᒧᑦ ᖃᐅᔨᓴᖅᑕᐅᓚᐅᖅᑐᖅ ᐅᖁᖅᑕᖃᕐᓂᖓᓂᓪᓗ ᖃᐅᔨᓪᓗᑎᑦ.
ᕼᐋᒻᓚᒃᑯᑦ ᐃᖅᑲᓇᐃᔭᖃᑎᒋᓂᐊᖅᑕᕗᑦ ᓴᓗᒻᒪᖅᓴᖅᑕᐅᖁᓪᓗᒍ ᐅᖁᒃ ᐊᐅᔭᐅᓂᐊᖅᑐᖅ ᐊᒻᒪ ᑕᕝᕙ ᑕᐃᒪᓐᓇ ᑭᓯᐊᓂ ᑐᓴᒐᒃᓴᖃᖅᐳᖓ ᐅᖁᖅ ᓴᓗᒻᒪᖅᓴᖅᑕᐅᓂᖓᓄᑦ.
ᑖᒃᑯᐊᓗ ᓴᓗᒻᒪᖅᓴᖅᑕᐅᔪᓐᓇᖅᐸᑕ ᐊᒡᓚᒡᕕᒃ
ᐊᑐᖅᑕᐅᖏᓐᓇᕈᓐᓇᕐᓂᐊᖅᐳᖅ ᐊᓯᖏᓐᓂᒃ ᕿᒥᕐᕈᓇᐃᓐᓇᕐᓂᐊᖅᐳᒍᑦ.
ᓯᕗᓪᓕᖅᐹᖅ ᐃᓚᒋᐊᕈᑦ, ᒥᔅᑐ ᓴᒻᒧᖅᑐᖅ.
ᐅᖃᖅᑏ, ᒫᓐᓇᕈᓘᓚᐅᖅᑐᖅ ᐅᑭᐅᒃᑯᑦ ᑲᑎᒪᕐᔪᐊᖅᑎᓪᓗᑕ ᒥᓂᔅᑕ ᐅᖃᓚᐅᖅᓯᒪᔪᖅ, ᑖᓐᓇᒎᖅ ᐱᓕᕆᕝᕕᐊ ᐃᑲᔪᕐᓂᐊᕐᒪᑦ ᑲᖏᖅᖠᓂᕐᒥᐅᓂᒃ ᐊᓯᐊᓂᒃ ᑎᑎᕋᕐᕕᒃᓴᒥᒃ ᕿᓂᖅᑎᓪᓗᒋᑦ ᕼᐊᒻᒪᓚᒃᑯᑦ ᐊᒻᒪᓗ ᑕᐃᓐᓇ ᐅᖁᖅ ᓴᓗᒻᒪᖅᓴᖅᑕᐅᓂᖓᓂ.
ᓇᓗᓇᐃᖅᓯᔪᓐᓇᖅᐹ ᐃᒡᓗᓯᐊᖅᓯᒪᓕᕐᒪᖔᑦ ᐅᓪᓗᒥᒧᑦ ᑎᑭᖦᖢᒍ?
ᒪᓐᓇ ᕼᐋᒻᓚᒃᑯᑦ ᐃᖅᑲᓇᐃᔭᖃᑎᒋᔭᕗᑦ ᒫᓐᓇ ᑎᑎᕋᕐᕕᖕᒥᒃ ᓇᓗᓇᐃᖅᓯᓯᒪᓕᕐᒪᖔᑦ ᓇᓗᔪᖓ ᑭᓯᐊᓂ ᐱᑕᖃᕐᕙᓪᓗᒃᑐᖅ ᑎᑎᕋᕐᕕᖕᒥᒃ ᐅᖁᐃᔭᐃᓇᓱᒃᑎᓪᓗᒋᑦ, ᐅᖁᔭᐃᓇᓱᒃᑎᓪᓗᒍ ᕼᐋᒻᓚᒃᑯᑦ ᐃᑲᔪᕐᓂᐊᖅᑕᕗᑦ ᐊᓯᐊᓂᒃ ᑎᑎᕋᕐᕕᖕᒥᒃ ᕿᓂᖅᑎᓪᓗᒋᑦ ᐊᒻᒪᓗ ᑕᐃᓐᓇ ᐅᖁᖅ ᓴᓗᒻᒪᖅᓴᖅᑕᐅᓂᖓᓂ ᑎᑎᕋᕐᕕᖃᕆᐊᖃᕐᓂᐊᕐᒥᔪᖅ.
ᑭᖑᓪᓕᖅᐹᖅ ᐃᓚᒋᐊᕈᑎᑦ, ᒥᔅᑐ ᐊᓚᒃᓵᓐᑐ ᓴᒻᒧᖅᑐᖅ.
ᓴᒻᒧᖅᑐᖅ: ᖁᔭᓐᓇᒦᒃ, ᐅᖃᖅᑏ.
ᐅᖃᖅᑏ, ᐅᖁᐃᔭᐃᓂᖅ ᐊᒻᒪᓗ ᓄᑖᓐᓐᖑᕆᐊᖅᑎᑦᑎᓂᖅ ᕼᐋᒻᓚᒃᑯᑦ ᑎᑎᕋᕐᕕᖓᓐᓂᒃ ᒪᐅᖓᑦᑎᐊᑯᓗᒃ ᐋᖅᑭᐅᒪᔾᔪᑎᒋᔭᐅᑲᐃᓐᓇᕐᓂᐊᖅᑐᖅ. ᒫᓐᓇ ᑲᖏᖅᖠᓂᕐᒥ ᐃᖕᓇ ᕼᐋᒻᓚᒃᑯᑦ ᑎᑎᕋᕐᕕᖓᑦ ᓄᑕᐅᓐᖏᑦᑐᕐᔪᐊᒻᒪᕆᐊᓘᖕᒪᑦ ᐱᐅᔪᓐᓃᖅᐸᓪᓕᐊᓪᓗᓂᓗ ᐊᒻᒪᓗ
ᒥᓂᔅᑕᖃᐃ ᓇᓗᓇᐃᖅᓯᔪᓐᓇᖅᐳᖅ ᖃᖓ ᓄᑕᒥᒃ ᕼᐋᒻᓚᒃᑯᑦ ᑎᑎᕋᕐᕕᒃᓴᖏᓐᓂᒃ ᓴᓇᓂᐊᕐᒪᖔᑕ ᑲᖏᖅᖠᓂᕐᒥ ᐊᒻᒪᓗ ᖃᖓ ᐃᓚᔭᐅᓛᕐᒪᒑᑦ  ᒐᕙᒪᒃᑯᑦ ᐊᑭᑐᔪᖅᑐᕈᑎᑦ ᐸᕐᓇᐅᑎᖏᓐᓄᑦ?
ᓄᓇᓕᖕᓂ ᐊᒻᒪ ᒐᕙᒪᒃᑯᓐᓄᑦ ᐱᔨᑦᑎᕋᕐᓂᕐᒧᑦ ᒥᓂᔅᑑᔪᖅ, ᒥᔅᑐ ᔫ ᓴᕕᑲᑖᖅ.
ᐅᖃᖅᑏ, ᐄ ᑖᓐᓇ ᓱᓕᔪᖅ ᕼᐋᒻᓚᒃᑯᑦ ᑎᑎᕋᕐᕕᐊᑦ ᓄᑕᐅᓐᖏᑦᑐᖅ ᒥᑭᓗᐊᑯᓗᒃᖢᓂᓗ.
ᕼᐋᒻᓚᒃᑯᑦ ᑲᑎᒪᔨᖏᑦ ᑲᑎᒪᖃᑎᒋᓯᒪᔭᕗᑦ ᐊᒻᒪᓗ ᐄ, ᒥᑭᓗᐊᓕᖅᑐᖅ ᑕᐃᓐᓇ ᑎᑎᕋᕐᕕᐊ ᑭᓯᐊᓂ ᒫᓐᓇ ᐃᓕᔭᐅᓯᒪᓐᖏᑦᑐᖅ.
ᑕᓪᓕᒪᓄᑦ ᐊᕐᕌᒍᓄᑦ ᐋᖅᑭᒃᑕᐅᓯᒪᔪᑦ ᐸᕐᓇᐅᑎᖏᓐᓄᑦ. ᐅᑎᕈᒪ ᐊᕐᕌᒍ ᑕᒪᓐᓇ ᐊᑭᑐᔪᖅᑐᕈᑎᒃᓴᐃᑦ ᐸᕐᓇᐅᑎᖏᓐᓄᑦ ᐃᓕᖃᓯᐅᔾᔭᐅᖁᓂᐊᖅᑕᕋ.
ᐊᓯᐊᒍᑦ, ᑲᖏᖅᖠᓂᕐᒥᐅᓂᒃᑯᐊ ᓄᑖᕐᒥᒃ ᓯᐊᕐᕆᔮᕐᕕᓕᐅᖅᑕᐅᓂᐊᕐᒪᑕ ᐃᒻᒪᖄ ᑕᐃᓐᓇ ᓄᑕᐅᓐᖏᑦᑐᖅ ᓯᐅᕐᕆᔮᕐᕕᒃ ᐊᓯᐊᓄᖔᖅ ᐊᑐᖅᑕᐅᔪᓐᓇᖅᑐᖅ ᐃᒻᒪᖄᓘᓐᓃᑦ ᕼᐋᒻᓚᒃᑯᑦ ᑎᑎᕋᕐᕕᖓᓐᓄᑦ ᐋᖅᑭᒃᑕᐅᓗᓂ.
ᓇᓖᕌᕈᑎᓂᒃ ᐊᔾᔨᒌᓐᖏᑦᑐᓂᒃ ᕿᓈᔪᓐᓇᖅᑐᒍᑦ ᑕᐃᑯᐊ ᓂᕈᑐᔾᔫᒥᔪᒥᒃ ᕼᐋᒻᓚᒃᑯᑦ ᑎᑎᕋᕐᕕᑖᕆᐊᖃᕐᒪᑕ.
ᑕᐃᒪᐃᓕᖓᕗᒍᑦ ᒫᓐᓇ.
ᐊᐱᖅᑯᑎᑦ. ᐅᖃᐅᓯᒃᑯᑦ ᐊᐱᖅᑯᑏᑦ.
ᐊᐱᖅᑯᑦ 735 - 4(3): ᕗᕋᐃᓐᑭᓕᓐ ᖃᐅᔨᒋᐊᓚᐅᖅᓯᒪᔪᐃᑦ (ᐋᖁᐊᖅ)
ᐅᖃᖅᑏ, ᐅᓇ ᐊᐱᖅᑯᑎᒐ ᑐᕌᖅᑎᓐᓂᐊᖅᑕᕋ ᐃᓕᖅᑯᓯᓕᕆᔨᒃᑯᑦ ᒥᓂᔅᑕᖓᓐᓄᑦ.
ᑕᒪᑐᒪᓂ ᑕᖅᑭᖅ ᐱᒋᐊᓕᓵᖅᑲᐅᑎᓪᓗᒍ ᑲᓇᑕᐅᑉ ᒐᕙᒪᒃᑯᖓᑦ ᑲᓇᑕᒥ ᒥᓐᖑᐃᖅᓯᕐᕕᓕᕆᔨᒃᑯᓐᓂᒃ ᑲᒪᔨᐅᔪᖅ ᒪᓕᒐᓕᐅᕐᕕᒡᔪᐊᕐᒥ ᐊᐱᕆᔭᐅᒐᒥ ᑭᐅᓚᐅᖅᓯᒪᖕᒪᑦ ᐱᔾᔪᑕᐅᓪᓗᓂ ᑕᐃᓐᓇ  ᐅᒥᐊᕐᔪᐊᖅ ᔭᒐᐅᖅᑲᔭᐅᔪᑐᖄᓗᒃ Franklin Expedition−ᖑᓂᕋᖅᑕᐅᔪᖅ.
ᒥᓂᔅᑕ ᖃᐅᔨᒪᔪᒃᓴᐅᕗᖅ ᑕᐃᓐᓇ ᐅᒥᐊᕐᔪᐊᕕᓂᖅ ᐅᖅᓱᖅᑑᑉ ᖃᓂᒋᔮᓃᒻᒪᑦ. ᓄᓇᑦᑕ ᖃᓂᒋᔮᓂ.
ᑕᐃᓐᓇ ᑲᓇᑕᐅᑉ ᒥᓂᔅᑕᖓᑦ ᐊᐱᖅᑯᒻᒧᑦ ᑭᐅᒐᒥ ᐅᖃᓚᐅᖅᓯᒪᔪᖅ ᒥᓐᖑᐃᖅᓯᕐᕕᓕᕆᔨᒃᑯᒡᒎᖅ ᑲᓇᑕᒥ ᐃᖅᑲᓇᐃᔭᖃᑎᖃᖅᑐᑦ ᐃᑦᑕᕐᓂᓴᓕᕆᔨᒃᑯᓐᓂᒃ ᐸᐸᑦᑎᔨᓂᒃ ᐃᖅᑲᓇᐃᔭᖃᑎᖃᕐᒪᑕ ᐋᖅᑭᒃᑎᕆᔪᒪᓪᓗᑎᒃ ᓇᖕᒥᓂᖃᖃᑕᐅᓂᐊᕐᓂᕐᒥᒃ, ᑕᐃᓚᐅᖅᖢᓂᒋᓪᓗ ᓄᓇᕗᑦ ᒐᕙᒪᒃᑯᖏᑦ.
ᒥᓂᔅᑕᖃᐃ ᓇᓗᓇᐃᖅᓯᔪᓐᓇᖅᐳᖅ ᓄᓇᕗᑦ ᒐᕙᒪᒃᑯᖏᑦ ᐱᓕᕆᔨᐅᓂᐊᕐᒪᖔᑦ ᑕᒪᓐᓇ ᐅᒥᐊᕐᔪᐊᓕᕆᓂᖅ ᐱᔾᔪᑕᐅᑎᓪᓗᒍ?
ᐱᖅᑯᓯᓕᕆᓂᕐᒧᑦ ᐊᒻᒪ ᐃᓕᖅᑯᓯᓕᕆᓂᕐᒧᑦ ᒥᓂᔅᑑᔪᖅ, ᒥᔅᑐ ᔪᐊᔾ ᖁᒃᓱᒃ.
ᐅᖃᖅᑎᑦᓯᔩᑦ, ᑕᐃᓐᓇ ᐊᐱᖅᑯᑎᒋᔭᖓ ᐱᔾᔪᑎᒋᓗᒍ ᓇᓂᓯᓂᖃᓚᐅᖅᓯᒪᑎᓪᓗᒋᑦ ᑕᐃᒃᑯᐊ ᐊᒥᓲᖕᒪᑕᐃᓛᒃ ᐅᖃᖅᑎᑦᓯᔩ, ᑖᒃᑯᐊ ᐅᕙᒍᑦ ᒐᕙᒪᐅᓪᓗᑕ ᐱᓕᕆᖃᑎᖃᓚᐅᕋᑦᑕ ᒐᕙᒪᑐᖃᒃᑯᓐᓂᒃ ᐊᒻᒪᓗᑦᑕᐅᖅ ᓯᓚᑖᒍᑦ ᐱᓕᕆᐊᑎᖃᕈᓐᓇᓚᐅᕐᒥᒐᑉᑕ ᐊᒻᒪᓗ ᓱᓕ ᐱᓗᐊᖅᖢᑎᒃ ᐅᖅᓱᖅᑑᕐᒥᐅᑦ ᐃᑲᔪᕐᓂᖃᕐᔪᐊᓚᐅᖅᑐᖅ ᑕᐃᓐᓇ ᑎᒃᑯᐊ ᐅᒥᐊᕐᔪᐊᕕᓂᐅᔫᑉ ᓇᓂᔭᐅᓯᒪᓕᖅᑎᓪᓗᒋᑦ ᑭᖑᓪᓕᖅ, ᐱᓗᐊᖅᑐᒥᒃ ᑕᐃᑲᓂ ᐅᖅᓱᖅᑑᕐᒥᐅᓂᒃ ᐱᓕᕆᖃᑎᖃᕐᔪᐊᖅᓯᒪᐃᓐᓇᓚᐅᕋᑉᑎᒍ.
ᐊᐱᖅᑯᑎᒋᔭᖓ ᑐᑭᓯᑦᓯᐊᕐᓂᕈᒃᑯᑦ ᖃᓄᖅ ᐅᕙᒍᑦ ᒐᕙᒪᐅᓪᓗᑕ ᑕᒪᓐᓇ ᑲᒪᒋᓯᒪᓂᐊᖅᐱᓯᒍ ᐅᕝᕙᓘᕙ ᐃᓕᖅᑯᓯᕋᖅᐱᑕ ᒫᓐᓇ ᖃᓄᐃᑉᐸᖕᓂᖅᐱᑕ  ᑖᑉᓱᒧᖓ.
ᐅᖃᖅᑎᒃᓯᔩ, ᓇᓗᓇᐃᕐᕕᒋᔪᓐᓇᒐᕋ ᖃᓄᖅ ᐱᓕᕆᒃᑲᓂᕐᓂᐊᕐᓃᑦ ᑕᐃᑲᓂ ᓇᓂᓯᕝᕕᐅᓛᖅᑐᒥᒃ ᐃᓚᖓᓂᒃ ᐃᓗᐊᓂ ᐅᖅᓱᖅᑑᑉ ᖃᓂᑕᖓᓂ ᑕᐃᓐᓇ ᓄᓇ, ᐃᒪᖅ ᐊᑎᖓ ᐳᐃᒍᕋᒃᑯᑦ ᐊᑎᓪᓚᕆᐊ ᓱᓇᐅᒻᒪᖔᑦ.
ᐅᖃᖅᑎᑦᓯᔩ, ᐅᕙᒍᑦ ᐊᖅᑯᑕᐅᓂᐊᖅᑐᒍᑦ ᐱᓕᕆᓂᐅᓂᐊᖅᑐᓂᒃ ᓲᕐᓗ ᐱᔪᓐᓇᑎᑖᕆᐊᖃᖅᑐᖃᖅᐸᑦ ᓇᓕᐊᒃ ᐱᓕᕆᖃᑎᒋᕙᒃᑕᕗᑦ ᒐᕙᒪᑐᖃᐅᒃᐸᑕᓗ ᒐᕙᒪᑐᖃᒃᑯᓐᓃᖔᖅᐸᑕᓘᓐᓃᑦ ᐅᕝᕙᓘᓐᓃᑦ ᓯᓚᑖᓂ. ᐅᕙᒍᑦ ᓄᓇᕗᑦ ᐃᓗᐊᓂ ᒐᕙᒪᐅᓪᓗᑕ
ᑖᓐᓇ ᒥᓂᔅᑕ ᖃᐅᔨᒪᔪᒃᓴᐅᖕᒪᑦ ᐅᖅᓱᖅᑑᕐᒥᐅᑦ ᑕᐃᒪᓐᖓᓂᑦ ᑕᐃᒃᑯᐊ ᐅᒥᐊᕐᔪᐊᑦ ᔭᒐᐅᖅᑲᔪᑐᖄᓗᐃᑦ ᓇᓂᔭᐅᖕᒪᑕ ᐊᒥᓱᐊᓗᖕᓄᑦ ᐳᓛᕆᐊᖅᑕᐅᖃᑦᑕᕈᓐᓇᖅᓯᓂᖓ ᓇᓗᓇᕈᓐᓃᓚᐅᕐᒪᑦ ᐊᒻᒪᓗ ᐅᖅᓱᖅᑑᕐᒥᐅᑉ ᑖᒃᑯᑎᒎᓇ ᐃᑲᔫᓯᐊᖁᒐᑦᑎᒃᑯᑦ.
ᒥᓂᔅᑕ ᓇᓗᓇᐃᖅᓯᔪᓐᓇᖅᐹ ᖃᓄᖅ ᐃᖅᑲᓇᐃᔭᖃᑎᖃᕐᒪᖔᖓ ᐱᕙᓪᓕᐊᔪᓕᕆᔨᒃᑯᑦ ᐃᖏᕐᕋᔪᓕᕆᔨᒃᑯᓪᓗ ᒥᓂᔅᑕᖏᑦ ᐅᖅᓱᖅᑑᕐᒥᐅᑉ ᐃᑲᔪᖅᑕᐅᔪᓐᓇᕐᓂᐊᕐᒪᑕ ᐳᓚᕋᑦᑐᓕᕆᓂᖅ ᐱᔾᔪᑎᒋᓪᓗᒍ?
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᐃᓕᖅᑯᓯᓕᕆᔨᒃᑯᑦ ᒥᓂᔅᑕᖓᑦ, ᒥᔅᑕ ᔪᐊᔾ ᖁᒃᓱᒃ.
ᐊᖓᔪᖅᑳᖅ ᔪᐊᔾ ᖁᒃᓱᒃ: ᒪ’ᓇᓪᓗᐊᕕᒃ, ᐅᖅᑲᖅᑎᑦᓯᔩ.
ᐅᖃᖅᑎᑦᓯᔩ, ᑖᒃᑯᐊ ᐱᕙᓪᓕᐊᔪᓕᕆᔨᒃᑯᑦ ᐱᓕᕆᕝᕕᖓ ᐊᔾᔨᒌᖏᑦᑐᓂᒃ ᑎᒥᖁᑎᖃᕐᒥᖕᒪᑕ ᑕᒪᒃᑯᓂᖓ ᐃᓚᖏᑦ ᑕᐃᒍᓐᓇᑕᒃᑳ ᐳᓚᕋᑦᑐᓕᕆᔨᒃᑯᑦ ᓄᓇᕗᒻᒥ ᐊᒻᒪᓗ ᐊᓯᖏᑦ ᑕᐃᒃᑯᐊ ᐅᒥᐊᕐᔪᐊᒃᑯᓪᓘᓐᓃᑦ ᑕᒪᓐᖓᐅᕙᒃᑐᑦ ᓄᓇᕗᑦ ᐃᒪᖁᑎᖏᑎᒎᖅᖢᑎᒃ.
ᐅᖃᖅᑎᑦᓯᔩ, ᑖᒃᑯᐊ ᐱᓕᕆᖃᑎᒌᑦᑕᕐᒪᑕ ᐃᓚᖓᒍᑦ ᓇᓗᓇᖏᑦᑐᖅ ᐅᕙᒍᑦ ᐃᓕᖅᑯᓯᓕᕆᔨᒃᑰᔪᒍᑦ ᑭᓯᐊᓂ ᖃᓄᓪᓚᕆᒃ ᑖᒃᑯᐊ ᐱᓕᕆᕝᕕᖏᔭᕋ ᐊᒻᒪᓗ ᐱᕙᓪᓕᐊᑎᑦᓯᔨᒃᑯᑦ ᐳᓚᕋᑦᑐᓕᕆᓂᖅ ᐊᖅᑯᑎᒋᓗᒍᑦ ᖃᓄᐃᒃᑯᒥᒃ ᐸᕐᓇᒍᑎᖃᖅᓯᒪᖕᒪᖔᑖ ᐅᖅᓱᖅᑑᒧᑦ ᐊᒃᑐᐊᓂᖃᕋᔭᖅᑐᒥᒃ.
ᐱᓗᐊᖅᑐᒥᒃ ᑖᒃᑯᓂᐊ ᐅᒥᐊᕐᔪᐊᓂᒃ ᓇᓂᔭᐅᓚᐅᖅᑐᓂᒃ. ᓇᓗᖏᑦᑐᖓᐅᒐᓗᐊᖅ ᖃᓄᖅᑑᖃᑎᒌᒍᑎᒃᓴᓂᒃ ᐱᓕᕆᖃᑎᒌᒃᓯᒪᔪᑦ ᓇᓗᓇᖏᑦᑐᖅ ᑭᓯᐊᓂ ᐅᕙᖓ ᑭᐅᔪᓐᓇᖏᓐᓇᑉᑯ ᓱᓇᓪᓚᕆᖕᓂᒃ ᐱᓕᕆᖃᑎᒌᓐᓂᐊᓂᕐᒥᒃ ᐋᖅᑭᓯᒪᓕᕐᒪᖔᑕ ᐊᒻᒪᓗ ᒥᓂᔅᑕᐅᖃᑎᒐ ᑕᐃᑲᐅᖕᒪᑦ ᐱᓕᕆᖃᑎᒋᓗᒍ ᐅᖃᖃᑎᒋᓗᒍᓗ ᐱᓕᕆᕝᕕᒋᔭᕗᑦ ᑎᐊ’ᓇᐃᑦᑐᒥᒃ ᐊᐱᖅᑯᑎᖓᓄᑦ ᐸᕐᓇᒍᑎᑕᖃᕐᓂᖅᐸᑦ.
ᐅᖃᖃᑎᒌᓚᐅᖅᑑᓪᓗᐊᕋᒃᑭᑦ ᐅᕙᖓᓗ ᒥᓂᔅᑕᐅᖃᑎᒐ ᐱᓕᕆᕝᕕᕗᑦ ᐱᓕᕆᔨᖁᑎᕗᑦ ᐃᒻᒪᖄ ᑕᑯᒋᐊᕈᓐᓇᖅᐸᑦ, ᑕᐃᑲᓐᖓᑦ ᓇᓗᓇᐃᑦᓯᐊᕐᓗᒍ ᑐᓴᒐᒃᓴᒥᒃ ᑐᓂᔫᓪᓗᐊᒐᔭᖅᐸᕋ ᐊᐱᖅᑯᑎᖓᓄᑦ.
ᐋᖁᐊᖅ (ᑐᓵᔨᑎᒍᑦ): ᑖᓐᓇ ᒥᓂᔅᑕ ᖃᐅᔨᒪᔪᒃᓴᐅᕗᖅ ᐊᑲᐅᓐᖏᓕᐅᕈᑎᖃᖃᑦᑕᖅᓯᒪᖕᒪᑕᐃᒃᑯᐊ ᐱᔪᓐᓇᐅᑎᑖᕋᓱᒃᑎᓪᓗᒋᑦ ᐊᒻᒪᓗ ᕿᓂᖅᑎᓪᓗᒋᑦ ᐅᒥᐊᕐᔪᐊᓂᒃ ᔭᒐᐅᖅᑲᔪᑐᖃᕕᓂᕐᓂᑦ. ᐃᓚᓕᐅᓪᓗᒍ ᐊᖏᖃᑎᒌᒍᓐᓇᐃᓕᐅᖅᑲᓚᐅᕐᓂᖏᑦ ᓄᓇᕗᑦ ᒐᕙᒪᒃᑯᑦ, ᑲᓇᑕᒥ ᒥᕐᖑᐃᖅᓯᕕᓕᕆᔨᒃᑯᑦ ᐊᒻᒪᓗ ᐅᑭᐅᖅᑕᖅᑐᒥᒃ ᖃᐅᔨᓴᐃᔩᑦ ᑎᒥᖁᑖ.
ᓂᐱᓕᐅᖅᑕᐅᓯᒪᓂᕗᑦ ᒪᓕᒃᖢᒍ, ᑖᓐᓇ ᒥᓂᔅᑕ ᓇᓗᓇᐃᖅᓯᔪᓐᓇᖅᐹ, ᓄᓇᕗᑦ ᒐᕙᒪᒃᑯᑦ ᓱᑯᑦᑎᐊᓃᒻᒪᖔᑦ ᑕᒪᓐᓇ ᐱᔾᔪᑕᐅᑎᓪᓗᒍ?
ᐱᖅᑯᓯᓕᕆᓂᕐᒧᑦ ᐊᒻᒪᓗ ᐃᓕᖅᑯᓯᓕᕆᓂᕐᒧᑦ ᒥᓂᔅᑕᐅᔪᖅ, ᒥᔅᑐ ᔪᐊᔾ ᖁᒃᓱᒃ.
ᐅᖃᖅᑎᑦᓯᔩ, ᐊᐱᖅᑯᑎᒋᔭᖓᓄᑦ ᑭᐅᔪᓐᓇᖏᓐᓇᒃᑯ ᒫᓐᓇᐅᔪᖅ ᐊᒥᓱᑦ ᑲᒪᒋᔭᐅᑎᓪᓗᒋᑦ ᐊᐱᖅᑯᑎᓪᓚᕆᖓᓄᑦ ᑐᕌᖓᔪᑦ.
ᐊᐱᖅᑯᑦ 736 - 4(3): ᐱᓕᕆᕕᓐᓂ ᐃᓐᓄᑦᑕᐅᔭᕆᐊᓖᑦ (ᔪᐊᓇᓯ)
ᐊᐱᖅᑯᑎᓐᓅᓚᐅᓐᖏᓂᕐᓂ ᑐᓐᖓᓱᒃᑎᒍᒪᓪᓗᒍ  ᐃᓕᓴᐃᔨᒋᕙᓚᐅᖅᑕᕋ ᓄᓇᕗᑦ ᓯᕗᓂᒃᓴᕗᒃᑯᓐᓂ, ᑕᐃᔅᓱᒪᓂᓂ ᐱᒋᐊᓚᐅᖅᓯᒪᒻᒪᓂᒃ 1985-ᒥᒃ ᐃᓕᓴᐃᔨᐅᖃᑦᑕᓚᐅᖅᓯᒪᒻᒪᑦ, ᒨᕆ ᐋᓐᒐᔅ, ᐊᒻᒪᓗ ᒫᓐᓇ ᓄᖅᑲᖓᑲᐃᓐᓇᓕᕐᒪᑦ, ᐃᓛᒃ ᓄᖅᑲᖅᐸᓪᓕᐊᖃᑦᑕᓕᕐᒪᑦ.
ᑕᕝᕗᖓ ᒪᓕᒐᓕᐅᕐᕕᑎᓐᓄᑦ ᑐᓐᖓᓱᑦᑎᒍᒪᖅᑳᖅᑐᒍ.
(ᑐᓵᔨᑎᒍᑦ) ᐅᖃᖅᑏ, ᐅᑯᐊ ᐊᐱᖅᑯᑎᒋᓂᐊᖅᑕᒃᑲ ᑮᓇᐅᔭᓕᕆᔨᒃᑯᑦ ᒥᓂᔅᑕᕆᔭᐅᔪᒧᑦ, ᑖᓐᓇ ᑮᓇᐅᔭᑦ ᐊᐅᓚᑕᐅᓂᖏᓐᓄᑦ ᑲᑎᒪᔨᖏᓐᓄᑦ ᐃᒃᓯᕙᐅᑕᕆᔭᐅᒻᒪᑦ.
ᒫᓐᓇᕈᓘᓚᐅᖅᑐᖅ ᓄᓇᕗᑦ ᒐᕙᒪᒃᑯᑦ ᐅᓂᒃᑳᓕᐊᕕᓂᖏᑦ ᐃᖅᑲᓇᐃᔭᖅᑐᓕᕆᔪᖅ ᐅᖃᖅᓯᒪᓚᐅᕐᒪᑕ 1,285-ᓂᒎᖅ ᐃᓐᓄᒃᑕᐅᓯᒪᔪᖅᑕᖃᓚᐅᓐᖏᒻᒪᑦ ᒫᑦᓯ 31, 2017-ᖑᑎᓪᓗᒍ.
ᐃᓐᓄᒃᑕᐅᓯᒪᓐᖏᑦᑐᑦ ᑕᒫᓂ 27%-ᖏᓐᓃᑦᑐᑦ.
ᖁᓕᑦ ᐊᕐᕌᒍ ᐊᓂᒍᖅᓯᒪᓕᖅᑐᑦ 20%-ᖏᓐᓃᑐᐃᓐᓇᓚᐅᖅᓯᒪᔪᑦ.
ᒥᓂᔅᑕ ᓇᓗᓇᐃᖅᓯᔪᓐᓇᖅᐹ ᑭᓱᒥᒃ ᐱᔾᔪᑎᖃᖅᖢᑎᒃ ᑖᒃᑯᐊ ᐃᖅᑲᓇᐃᔮᔅᓴᑦ ᐅᓄᓗᐊᖅᑐᐊᓗᐃᑦ ᐃᓐᓄᒃᑕᐅᓯᒪᖏᒻᒪᖔᖏᑦ?
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᑮᓇᐅᔭᓕᕆᔨᒃᑯᑦ ᒥᓂᔅᑕᖓ, ᒥᔅᑕ ᐲᑕᓴᓐ.
ᓄᓇᕗᑦ ᒐᕙᒪᒃᑯᑦ ᓄᑖᓂᒃ ᐃᖅᑲᓇᐃᔮᓂᒃ ᓄᐃᑦᑎᕙᓪᓕᐊᒪᑦ, 85 ᐳᓴᓐ ᐃᓄᓐᓄᑦ ᐃᓐᓄᒃᑕᐅᓯᒪᓂᐊᓚᐅᖅᖢᑎᒃ, ᐊᒻᒪᓗ ᐱᔪᓐᓇᐅᑎᖃᕆᐊᖃᕐᓂᖏᑦ ᐱᔾᔪᑎᒋᓪᓗᒋᑦ ᒪᑯᐊᓗ ᐃᖅᑲᓇᐃᔮᑦ ᐅᓄᖅᑐᑦ ᐱᑐᐃᓐᓇᐅᖏᓐᓂᖏᑦ ᐱᔾᔪᑎᒋᓪᓗᒋᑦ.
ᒥᔅᑕ ᔪᐊᓇᓯ ᖃᐅᔨᒪᔪᔅᓴᐅᕗᖅ, ᐃᓕᓐᓂᐊᕐᓂᓕᕆᓂᖅ ᑕᒪᓐᓇ ᐊᑐᓕᖁᔭᖅᑎᒍᑦ ᓇᓗᓇᐃᖅᑕᐅᓚᐅᖅᓯᒪᔪᖅ ᑕᒻᒪᖅᓯᒪᔪᔅᓯᐅᖅᑎᐅᑉ, ᐊᒻᒪᓗ 2010 ᐅᓂᒃᑳᓕᐊᖏᓐᓂᒃ ᑕᐃᒪᐃᓕᔪᖅᑕᖃᓚᐅᕐᒪᑦ.
ᖁᑦᑎᓂᓕᒻᒧᑦ 12 ᐱᔭᕇᖅᑕᐅᓚᐅᕐᓗᑎᒃ, ᐃᓕᓐᓂᐊᑲᓐᓂᓚᐅᕐᓗᑎ ᑭᓯᐊᓂᒎᖅ ᐃᓐᓄᐃᔪᓐᓇᖅᓯᔪᓐᓇᖅᑐᑦ ᐃᖅᑲᓇᐃᔮᓂᒃ.
ᓄᓇᕗᑦ ᒐᕙᒪᒃᑯᖏᑦ ᒫᓐᓇᕈᓘᓚᐅᖅᑐᖅ ᐃᖅᑲᓇᐃᔭᖅᑐᓕᕆᓂᕐᒧᑦ ᐅᓂᒃᑳᖏᑦ ᐅᖃᖅᓯᒪᓚᐅᖅᑐᑦ ᑕᒫᓂ 4,788-ᓂᒃ ᐃᖅᑲᓇᐃᔮᓂᒃ ᐱᑕᓕᒃ, ᒫᑦᓯ 31, 2017-ᒧᑦ ᑎᑭᑦᓱᒍ.
ᖁᓕᑦ ᐊᕐᕌᒍᑦ 3,687-ᓂᒃ ᐃᖅᑲᓇᐃᔮᑦᓴᖃᓚᐅᖅᓯᒪᔪᑦ.
ᑕᐃᒪᐃᑦᑑᓂᖏᓐᓄᑦ  ᐃᖅᑲᓇᐃᔮᑦ ᐃᓚᒃᑲᓐᓂᖅᑐᑦ 1,100, 30 ᐳᓴᓗᐊᓂᒃ, ᖁᓕᖅ ᐊᕐᕌᒍᑦ ᐊᓂᒍᕋᓱᒃᑎᓪᓗᒋᑦ.
ᑖᒃᑯᐊ ᒫᓐᓇ ᐃᖅᑲᓇᐃᔮᑦ ᓴᖅᑭᔮᖅᑐᑦ ᐃᓐᓄᒃᑕᐅᔪᐃᓐᓇᐅᔪᓐᓇᖏᑎᓪᓗᒋᑦ, ᖃᓄᐃᒻᒪᓕᐅᑯᐊ ᑮᓇᐅᔭᓕᕆᓂᕐᒧᑦ ᑲᑎᒪᔩᑦ ᓄᑖᓂᒃ ᐃᖅᑲᓇᐃᔮᖅᑖᕈᒪᔪᖅᑕᖃᓕᕌᖓ ᐊᖏᑐᐃᓐᓇᐅᕙ?
ᓄᓇᕗᒻᒥᐅᑦ 37,000-ᖏᓐᓃᖅᑰᓕᕋᑦᑕ, ᐱᔨᑦᑎᕈᑏᑦ ᑕᒪᒃᑯᐊ ᓲᕐᓗ 37,000-ᓂᒃ ᖃᓪᓗᓈ ᓄᓇᖓᓐᓂ ᓄᓇᖃᖅᑐᖃᖅᐸᑦ ᑲᑎᒪᔨᖃᕐᓗᑎᑦ 9-ᓂᒃ ᐊᒻᒪᓗ ᓄᓇᕗᑦ ᐅᑯᐊ ᑭᓪᓕᓯᓂᐊᖅᑕᕕᓃᑦ.
ᑕᑯᓐᓇᕐᓗᒋᑦ 11 ᐳᓴᓐ ᐱᔨᑦᑎᖅᑎᐅᕗᑦ ᓄᓇᕗᒻᒥ, ᐊᒻᒪᓗ 25-ᓂᑦ ᓄᓇᖃᖅᖢᑕ ᐋᓐᓂᐊᕕᒃ, ᐃᓕᓐᓂᐊᕐᕕᒃ ᐊᑕᐅᓯᖅ ᒪᕐᕉᓪᓘᓐᓃᒃ, ᕼᐋᒻᓚᒃᑯᑦ ᑲᑎᒪᔨᖏᑦ, ᐊᓯᖏᓪᓗ ᐱᔨᑦᑎᕈᑏᑦ ᑕᒪᔾᔭᐅᒻᒪᑕ.
ᓄᓇᓖᑦ ᐱᔨᑦᑎᕈᑎᖃᐅᖅᐸᑕ ᓲᕐᓗ 37,000-ᖑᑉᐸᑕ ᓄᓇᕗᒻᒥᐅᑕᐃᑦ ᐱᔨᑦᑎᕈᑏᑦ ᐊᔾᔨᒌᑦ ᓴᖅᑭᔮᖅᑐᐃᓐᓇᐅᔭᕆᐊᓖᑦ ᓄᓇᓕᓕᒫᓂ, ᓲᕐᓗ ᐃᖃᓗᓐᓂ.
ᒫᓂ ᐋᓐᓂᐊᕐᕕᔾᔪᐊᖅᑕᖃᖅᑎᓪᓗᒍ ᐱᑕᖃᖏᑦᑐᖅ ᑲᖏᖅᖠᓂᕐᒥ, ᐃᖃᓗᑦᑑᑦᑎᐊᕐᒥᓗ.
ᓄᓇᓕᒃ ᐊᑕᐅᓯᖅ ᐱᔨᑦᑎᕈᑎᓕᒫᓂᒃ ᓈᒪᔪᓂᒃ ᐱᖃᖅᑎᑦᑐᓐᓇᖏᓐᓇᑦᑎᒃᑯ ᐊᓯᖏᑦ 20 ᐳᓴᑐᐃᓐᓇᖏᓐᓂ ᐱᑎᓪᓗᒋᑦ.
ᒐᕙᒪᒃᑯᑦ ᐱᔨᑦᑎᕈᑎᓂᒃ ᓴᖅᑭᔮᖁᔨᑉᐸᑕ ᐅᕙᒍᑦ ᐃᖅᑲᓇᐃᔭᖃᑎᒋᓲᕆᔭᕗᑦ ᓄᓇᓖᑦ ᒪᑯᓂᖓᓗ ᐸᕐᓇᐅᑎᓂᒃ ᐋᖅᑭᓱᐃᖃᑦᑕᖅᖢᑕ ᑮᓇᐅᔭᓕᕆᔨᒃᑯᑦ ᑲᑎᒪᔨᖏᑦ ᐊᖅᑯᑎᒋᓪᓗᒋᑦ.
ᐃᓘᓐᓇᖏᑦ ᑐᒃᓯᕌᕆᔭᐅᔪᑦ ᐊᖏᖅᑕᐃᓐᓇᕆᖃᑦᑕᖏᑦᑕᕗᑦ ᐊᐃᕙᐅᑎᒋᓚᐅᖅᖢᑎᒃᑯᑦ ᑭᓯᐊᓂ ᑮᓇᐅᔭᑦ ᐊᑐᕈᒫᕐᓂᐊᖅᑐᓄᑦ ᐃᓕᔭᐅᓲᑦ.
ᑕᐃᒪ ᐅᖃᖅᑲᐅᒐᒪ ᓄᓇᕗᑦ ᒐᕙᒪᒃᑯᖏᑦ ᓄᑖᖑᓕᖅᐹᖅ ᑕᖅᑭᓄᑦ ᐱᖓᓱᓄᑦ ᐃᖅᑲᓇᐃᔭᕐᓂᕐᒧᑦ ᐅᓂᒃᑳᖏᑦ ᓇᓗᓇᐃᖅᓯᒻᒪᑦ 1,285 ᐃᖅᑲᓇᐃᔮᑦ ᐃᓐᓄᔅᓯᒪᓚᐅᓐᖏᒻᒪᑕ ᒫᑦᓯ 31, 2017-ᒥ.
ᒥᓂᔅᑕᐅᑉ ᑭᐅᔾᔪᑎᒋᔭᖓ ᑐᑭᓯᐅᒪᔭᕋᓗᐊᕋ ᐃᓕᓐᓂᐊᖅᓯᒪᓂᖅ ᐱᒻᒪᕆᐅᒻᒪᑦ.
ᑕᐃᒪ ᐃᖅᑲᓇᐃᔭᕈᓐᓇᖁᓪᓗᒋᑦ ᐃᓕᓐᓂᐊᕐᓂᖃᖅᓯᒪᔭᕆᐊᖃᕐᒪᑕ ᑭᓯᐊᓂᑦᑕᐅᖅ ᐃᓐᓄᔅᓯᒪᓐᖏᓐᓂᖏᑦ ᑕᐅᑐᒃᖢᒋᑦ ᐊᕐᕌᒍᒐᓴᓐᓄᑦ ᑕᐃᒪᐃᑦᑐᓐᓇᕐᒪᑦ.
ᒥᓂᔅᑕ ᐆᒃᑐᑲᐃᓐᓇᕐᓂᐊᕋᒃᑯ, ᓇᓗᓇᐃᖅᓯᔪᓐᓇᖅᐹ ᑖᒃᑯᐊ ᐃᓐᓄᒃᓯᒪᓐᖏᑦᑐᑦ ᐃᖅᑲᓇᐃᔮᑦ  ᐃᓐᓄᒃᓯᒪᓐᖏᓂᖅᓴᐅᕙᑦ ᐅᑭᐅᑦ ᑕᓪᓕᒪᓄᑦ ᐅᖓᑖᓄᓪᓘᓐᓃᑦ?
ᑮᓇᐅᔭᓕᕆᔨᒃᑯᓐᓄᑦ ᒥᓂᔅᑑᔪᖅ, ᒥᔅᑐ ᑮᑦ ᐲᑕᓴᓐ.
ᑭᐅᔪᓐᓇᕈᒪᑦᑎᐊᖅᑕᕋᓗᐊᕋ ᑖᓐᓇ ᐊᐱᖅᑯᑎᖓ.
ᑕᐃᒪ ᑖᒃᑯᐊ ᐃᖅᑲᐅᒪᔭᕆᐊᖃᖅᑕᒃᑲ ᐅᓄᖅᑑᕐᒪᕆᐊᓘᖕᒪᑕ ᑭᐅᔾᔪᑎᒃᓴᒃᑲ  ᐱᑕᖃᑲᐅᑎᒋᓲᖑᓐᖏᑦᑑᒐᓗᐊᑦ.
ᑭᓯᐊᓂ ᒥᔅᑕ ᔪᐊᓇᓯ ᐅᖃᐅᑎᔪᓐᓇᖅᑕᕋ ᐃᓄᐃᑦ ᐃᖅᑲᓇᐃᔭᖅᑎᑕᐅᓂᖏᓐᓄᑦ ᑕᒪᓐᓇ ᐃᓐᓄᒃᓯᒪᓐᖏᓐᓂᕋᕐᒪᑦ ᑭᓯᐊᓂ ᑖᒃᑯᐊ ᐅᓄᖅᑐᒻᒪᕇᑦ ᐃᖅᑲᓇᐃᔭᓚᐅᑲᑐᐃᓐᓇᖅᑐᓂᒃ ᐃᓐᓄᒃᑕᐅᓯᒪᒻᒪᑕ.
ᐃᒪᓐᓇ ᐊᑕᖏᖅᑖᓗᒋᓪᓗᓂᐅᖃᐃ ᐃᖅᑲᓇᐃᔭᓐᖏᑕᕋᓗᐊᖓ ᐃᒪᓐᓇ ᒥᒃᖠᒋᐊᖅᓯᒪᔪᒥᒃ ᐃᖅᑲᓇᐃᔭᖅᑰᖅᑑᒐᓗᐊᑦ.
ᐃᒪᓐᓇ ᐃᓐᓄᒃᓯᒪᓐᖏᓐᓂᕋᕋᔭᖅᑑᒐᓗᐊᑦ ᑭᓯᐊᓂ ᐃᓐᓄᒃᑕᐅᓯᒪᒐᔪᒻᒪᑦ ᐃᖅᑲᓇᐃᔭᓚᐅᑲᒃᑐᓂᒃ.
ᑕᐃᒪᓐᓇ ᐊᑯᓂ ᑕᕝᕙᓂ ᐃᖅᑲᓇᐃᔭᖅᑎᐅᓚᐅᑲᒃᓯᒪᓚᐅᖅᐸᑦ ᐱᓕᕆᕕᒃᐳᑦ ᐊᔭᐅᖅᑐᖃᑦᑕᖅᑕᕋᓗᐊᕗᑦ ᑕᒪᒃᑯᐊ ᐃᖅᑲᓇᐃᔭᓚᐅᑲᖃᑦᑕᖅᑐᑦ ᐊᑯᓂᐅᓕᐅᖅᐸᑦ.
ᑐᑭᓕᐅᑎᓗᒋᑦ ᐅᑭᐅᓄᑦ ᑕᓪᓕᒪᓅᒃᐸᑦ ᓲᕐᓗ ᐅᓄᕐᒪᑕ ᖃᐅᔨᒪᓐᖏᑕᒃᑲ ᑭᓯᐊᓂ ᐃᖅᑲᓇᐃᔭᓚᐅᑲᑦᑐᖅ ᐱᓕᕆᑦᑎᐊᖅᑐᒻᒪᕆᐅᒃᐸᑦ ᖃᐅᔨᓴᖅᑕᐅᓂᖏᑎᒍᓪᓗ ᐃᖅᑲᓇᐃᔭᕐᓂᖓᓄᑦ ᐱᐅᖃᑦᑕᖅᐸᑦ ᐃᖅᑲᓇᐃᔮᕐᓗ ᖃᐅᔨᒪᑦᑎᐊᕐᓗᓂᐅᒃ ᐊᖓᔪᖅᑳᖏᓪᓗ ᓈᒻᒪᒃᓴᕐᓗᑎᑦ ᐃᖅᑲᓇᐃᔭᕐᓂᖓᓂᒃ. ᐃᒪᓐᓇ ᑎᓕᐅᕋᓱᖃᑦᑕᖅᑕᕋᓗᐊᕗᑦ ᐃᒪᓐᓇ ᑎᒃᑯᐊᖅᑕᐅᑐᐃᓐᓇᖁᓗᒋᑦ.
ᑖᒃᑯᐊ ᒥᓂᔅᑕᐃᑦ ᑲᑎᒪᔨᖏᓐᓂᒃ ᐊᖏᖅᑕᐅᔭᕆᐊᖃᓲᖑᖕᒪᑕ ᑕᐃᒪᐃᒐᔪᒃᖢᑕᓗ.
ᒪᓕᒐᓕᐅᖅᑎᐅᖃᑎᒃᑲ ᐅᖃᐅᓯᒃᑯᑦ ᐊᐱᖅᑯᑏᑦ ᐱᕕᖃᕈᓐᓃᕐᒪᑦ.
7. (ᑐᓵᔨᑎᒍᑦ) ᐃᓕᓐᓂᐊᖅᑐᓕᕆᓂᕐᒧᑦ ᒥᓂᔅᑑᔪᖅ, ᒥᔅᑕ ᐹᓪ ᖁᐊᓴ.
ᑕᐃᒪ ᑕᕝᕗᖓ ᖃᓄᐃᒃᓴᖏᑉᐸᑕ ᒪᓕᒐᓕᐅᖅᑎᐅᖃᑎᒃᑲ ᓈᓴᐅᑎᓕᖕᒧᑦ 5-ᒧᑦ ᐅᑎᓚᐅᐱᓪᓛᕐᔪᒍᒪᔪᖓ.
ᐅᖃᖅᑎ: ᒪᓕᒐᓕᐅᖅᑎ ᓈᓴᐅᑎᓕᖕᒧᑦ 5-ᒧᑦ ᐅᑎᓚᐅᐱᓪᓚᒍᒪᖕᒪᑦ.
ᒥᔅᑕ ᐹᓪ ᖁᐊᓴ ᑲᔪᓯᒋᑦ.
ᐅᑎᕐᓂᖅ ᑲᑎᒪᔾᔪᑎᒃᓴᖅ 5−ᒧᑦ: ᐃᓕᑕᖅᓯᓂᖅ ᑐᓵᔭᖅᑐᖅᓯᒪᔪᓂᒃ ᒪᓕᒐᓕᐅᕐᕕᒻᒧᑦ
ᐊᖓᔪᖅᑳᖅ ᐹᓪ ᖁᐊᓴ: ᖁᔭᓐᓇᒦᒃ, ᐅᖃᖅᑏ.
ᑕᐃᒪ ᖃᐅᔨᒪᔭᐅᔪᒃᓴᐅᓕᕐᒥᔪᕐᖏᓛᖅ ᓄᓇᕗᒻᒥ ᐊᒥᓱᓂᒃ ᑕᒪᒃᑯᐊ ᐃᓕᓐᓂᐊᕆᐊᖃᑦᑕᖅᓯᒪᓚᐅᖅᑐᐃᑦ ᐱᓗᐊᖅᖢᒋᑦ ᐋᑐᕚ-ᒥ ᐊᒻᒪᓗ ᑖᓐᓇ ᓴᓇᖃᑎᒋᕙᓚᐅᖅᓯᒪᒐᒃᑯ ᑕᐃᑲᓂ ᐱᒋᐊᓕᓵᖅᑎᓪᓗᒍ ᐃᓕᓴᕆᔪᒪᕐᔪᐊᖅᑕᕋ ᐊᒻᒪᓗ ᓇᓗᓇᓐᖏᑦᑐᖅ ᓄᓇᕗᒻᒥᐅᑕᓂᒃ ᒪᒃᑯᒃᑐᓂᒡᓗ ᐊᖓᔪᖅᑳᕆᔭᐅᔪᓂᓪᓗ ᖁᔭᓐᓇᒦᖅᑕᐅᓯᒪᕐᔪᐊᕐᒪᑦ.
ᖁᔭᓐᓇᒦᒃᑲᓐᓂᕈᒪᔭᕋ ᑖᓐᓇ ᐃᓕᓴᕆᔪᒪᓪᓗᒍᓗ ᒧᕇ ᐋᓐᒋᔅ.
ᑖᓐᓇ ᐊᑯᓂᐊᓗᒃ ᑕᒪᒃᑯᓂᖓ ᒪᒃᑯᒃᑐᖁᑎᑦᑎᓐᓂᒃ ᐊᔪᓐᖏᑦᑎᐊᖅᑐᓂᒃ ᓴᖅᑭᑎᑦᑎᖃᑦᑕᖅᓯᒪᖕᒪᑦ ᑕᑲᓐᓇ ᐃᓕᓐᓂᐊᕐᕕᒋᔭᐅᔪᖅ ᓄᓇᕗᑦ ᓯᕗᓂᒃᓴᕗᑦ ᐅᐱᒋᑦᑎᐊᕋᒃᑯ.
ᑖᓐᓇ ᐃᓕᓴᕆᔭᐅᑦᑎᐊᒃᑲᓐᓂᖁᕙᕋ, ᒧᕇ ᐋᓐᒋᔅ ᓄᓇᕗᑦᒦᑎᓪᓗᒍ. ᑐᓐᖓᓱᑦᑎᐊᕆᑦ.
ᐅᖃᖅᑎ (ᑐᓵᔨᑎᒍᑦ): ᑐᓐᖓᓱᒋᑦ ᒪᓕᒐᓕᐅᕐᕕᖕᒧᑦ.
(ᑐᓵᔨᑎᒎᕈᓐᓃᖅᑐᖅ) ᑎᑎᖅᑲᑎᒍᑦ ᐊᐱᖅᑯᑏᑦ. (ᑐᓵᔨᑎᒍᑦ) 8.
ᑎᑎᕋᖅᓯᒪᔪᓄᑦ ᐊᐱᖅᑯᑎᓄᑦ ᑭᐅᔾᔪᑎᖏᑦ.
ᒪᑐᐃᒧᖅᓯᔪᑎᓄᑦ ᑭᐅᔾᔪᑏᑦ.
11, ᑐᒃᓯᕋᐅᑎᓄᑦ ᑭᐅᔾᔪᑏᑦ.
ᐅᓂᒃᑳᑦ ᑲᑎᒪᔨᕋᓛᓂᑦ ᑲᑎᒪᔨᕋᓛᖑᑲᐃᓐᓇᖅᑐᓂᓗ ᒪᓕᒐᒃᓴᓂᒃ ᐊᓯᖏᓐᓄᓪᓗ.
ᐱᖁᔨᕗᖔᕐᓂᐊᕐᓂᕐᒧᑦ ᑐᓴᖅᑎᑦᑎᔾᔪᑏᑦ.
ᐱᖁᔨᕗᖔᕈᒪᓂᕐᒧᑦ ᓯᕗᓪᓕᖅᐹᒥᒃ ᐅᖃᓕᒫᖅᑕᐅᓂᖏᓐᓄᑦ ᒪᓕᒐᒃᓴᐃᑦ.
ᒥᓂᔅᑕᕆᔭᐅᔪᖅ ᑮᓇᐅᔭᓕᕆᓂᕐᒧᑦ, ᒥᔅᑕ ᑮᑦ ᐲᑕᓴᓐ.
ᒪᓕᒐᒃᓴᖅ 46 - ᑮᓇᐅᔭᐃᑦ ᐊᑐᖅᑐᒃᓴᑦ (ᐊᑭᑐᔪᖅᑐᕈᑎᒃᓴᐃᑦ) ᒪᓕᒐᖅ, ᓈᓴᐅᑎᖓ 1, 2018-2019 - ᖃᐅᔨᒃᑲᐃᒍᑦ
ᐊᖓᔪᖅᑳᖅ ᑮᑦ ᐲᑕᓴᓐ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑏ. ᐅᖃᖅᑏ, ᑐᓴᖅᑎᑦᑎᕗᖓ ᕿᑎᖅᑰᒥ ᔫᓂ 1, 2017-ᒥ ᑖᓐᓇ ᒪᓕᒐᒃᓴᖅ 46, ᑮᓇᐅᔭᖅᑐᕈᑎᔅᓴᑲᓐᓂᕐᓄᑦ (ᐊᑭᑦᑐᔫᑎᓄᑦ) ᒪᓕᒐᖅ, ᓇᓴᐅᑎᖓ 1, 2018-19, ᓯᕗᓪᓕᖅᐹᒥ ᐅᖃᓕᒫᖅᑕᐅᖁᓪᓗᒍ.
ᒥᓂᔅᑕ ᑮᓇᐅᔭᓕᕆᓂᕐᒧᑦ, ᑮᑦ ᐲᑕᓴᓐ.
ᐊᖓᔪᖅᑳᖅ ᑮᑦ ᐲᑕᓴᓐ (ᑐᓵᔨᑎᒍᑦ): ᖁᔭᓐᓇᒦᒃ, ᐅᖃᖅᑏ. ᑕᐃᒪ ᐊᖏᖅᑕᐅᔪᒪᕗᖓ ᒪᓕᒐᓕᐅᕐᕕᖕᒥ ᑖᓐᓇ ᐅᓪᓗᒥ ᐊᑕᐅᓯᕐᒥᑦ ᑐᓴᖅᑎᑦᑎᓯᒪᔭᕆᐊᖃᕐᓂᖅ ᓴᓂᕐᕙᒃᑕᐅᖁᓪᓗᒍ ᑖᓐᓇ ᒪᓕᒐᒃᓴᖅ 46 ᑮᓇᐅᔭᖅᑐᕈᑎᒃᓴᒃᑲᓐᓂᕐᓄᑦ (ᐊᑭᑐᔫᑎᓄᑦ) ᒪᓕᒐᖅ, ᓈᓴᐅᑎᖓ 1, 2018-19.
ᐅᖃᖅᑎ (ᑐᓵᔨᑎᒍᑦ): ᒥᓂᔅᑕ ᐊᖏᖅᑕᐅᔪᒪᖕᒪᑦ ᑖᓐᓇ ᒪᓕᒐᒃᓴᖅ 46 ᐅᓪᓗᒥ ᐅᖃᓕᒫᖅᑕᐅᖁᓪᓗᓂᐅᒃ.
ᐋᒑᖅᑐᖃᓐᖏᒻᒪᑦ, ᒥᔅᑕ ᐲᑕᓴᓐ ᑲᔪᓯᒋᐊᕆᑦ.
ᒪᓕᒐᒃᓴᖅ 46 - ᑮᓇᐅᔭᐃᑦ ᐊᑐᖅᑐᒃᓴᑦ (ᐊᑭᑐᔪᖅᑐᕈᑎᒃᓴᐃᑦ) ᒪᓕᒐᖅ, ᓈᓴᐅᑎᖓ 1, 2018-2019 - ᓯᕗᓪᓕᖅᐹᒥᒃ ᐅᖃᓕᒫᖅᑕᐅᓂᖓ
ᐱᒋᐊᖅᑎᑦᑎᕗᖓ ᐊᐃᑉᐱᖅᑕᐅᓪᓗᖓ ᐊᕐᕕᐊᑦ ᓂᒋᐊᓄᑦ ᒪᓕᒐᓕᐅᖅᑎᒧᑦ ᒪᓕᒐᒃᓴᖅ 46, ᑮᓇᐅᔭᖅᑐᕈᑎᒃᓴᒃᑲᓐᓂᕐᓄᑦ (ᐊᑭᑐᔪᖅᑐᕈᑎᓄᑦ) ᒪᓕᒐᖅ, ᓈᓴᐅᑎᖓ 1, 2018-19, ᐅᖃᓕᒫᖅᑕᐅᖁᓪᓗᒍ ᓯᕗᓪᓕᖅᐹᒥ.
ᑮᓇᐅᔭᓕᕆᓂᕐᒧᑦ ᒥᓂᔅᑕ, ᒥᔅᑕ ᑮᑦ ᐲᑕᓴᓐ.
ᒪᓕᒐᒃᓴᖅ 46 - ᑮᓇᐅᔭᐃᑦ ᐊᑐᖅᑐᒃᓴᑦ (ᐊᑭᑐᔪᖅᑐᕈᑎᒃᓴᐃᑦ) ᒪᓕᒐᖅ, ᓈᓴᐅᑎᖓ 1, 2018-2019 - ᐊᐃᑉᐹᓂᒃ ᐅᖃᓕᒫᖅᑕᐅᓂᖓ
ᐱᒋᐊᖅᑎᑦᑎᕗᖓ, ᐊᐃᑉᐱᖅᑕᐅᓪᓗᖓ ᒪᓕᒐᓕᐅᖅᑎ ᐊᕐᕕᐊᑦ ᓂᒋᐊᓄᑦ, ᒪᓕᒐᒃᓴᖅ 46, ᑮᓇᐅᔭᖅᑐᕈᑎᔅᓴᑲᓐᓂᕐᓄᑦ (ᐊᑭᑐᔪᖅᑐᕈᑎᓄᑦ) ᒪᓕᒐᖅ, ᓈᓴᐅᑎᖓ 1, 2018-19, ᑐᓪᓕᐊᓂ ᐅᖃᓕᒫᖅᑕᐅᖁᓪᓗᒍ.
ᐅᖃᖅᑏ, ᑖᓐᓇ ᒪᓕᒐᓴᖅ ᐱᔪᓐᓇᖅᑎᑦᑎᒻᒪᑦ ᓄᓇᕗᑦ ᒐᕙᒪᒃᑯᖏᓐᓂᒃ ᐊᑭᑐᔪᖅᑐᕈᑎᓄᑦ ᑮᓇᐅᔭᖅᑐᕈᓐᓇᖅᑑᑎᖏᑦ ᐊᕐᕌᒍᐊᓂ ᒫᑦᓯ 31, 2019-ᒧᑦ.
ᒪᓕᒐᓴᐅᑉ ᐃᓗᓕᖏᓐᓄᑦ.
ᓈᒻᒪᓴᖅᑐᑦ? (ᑐᓵᔨᑎᒎᕈᓐᓃᖅᑐᖅ) ᖁᔭᓐᓇᒦᒃ. (ᑐᓵᔨᑎᒍᑦ) ᐊᑭᕋᖅᑐᖅᑐᑦ?
ᐱᖁᔨᕗᖔᕈᑦ ᑲᔪᓯᔪᖅ, ᒪᓕᒐᓴᖅ 46 ᑐᓂᓗᒍ ᑲᑎᒪᑐᐃᓐᓇᕐᓂᕐᒧᑦ.
ᐃᓱᒪᔅᓴᖅᓯᐅᕈᑕᐅᓂᖏᑦ ᑲᑎᒪᑐᐃᓐᓇᕐᓂᒃᑯᑦ ᒪᓕᒐᒃᓴᓄᑦ ᐊᓯᖏᓐᓄᓪᓗ, ᒪᓕᒐᒃᓴᐃᑦ 27, 44, 45 ᐊᒻᒪᓗ 46, ᒥᔅᑕ ᐃᓄᒃ ᐃᒃᓯᕙᐅᑕᐅᓗᓂ.
ᑲᑎᒪᑐᐃᓐᓇᕐᓂᕐᒨᓚᐅᓐᖏᓂᑦᑎᓐᓂ 20 ᒥᓂᔅᓯᒥᒃ ᓄᖅᑲᖓᑲᐃᓐᓇᕐᓂᐊᖅᐳᒍᑦ.
>>ᓄᖅᑲᑲᐃᓐᓇᖅᑐᑦ 15:45ᒥ ᑲᑎᒪᑐᐃᓐᓇᓂᕐᒧᓪᓗ ᑲᔪᓯᓪᓗᑎᒃ 16:11ᒥ
ᐃᒃᓯᕙᐅᑕᖅ (ᐃᓄᒃ): ᐅᓄᓴᒃᑯᑦ.
ᒫᓐᓇ ᑲᑎᒪᑐᐃᓐᓇᖅᑎᓪᓗᑕ ᐱᒋᐊᕈᓐᓇᖅᓯᒐᑦᑕ.
ᓯᕗᓪᓕᖅᐹᒥ ᑐᓐᖓᓱᒃᑎᓚᐅᕐᓚᒃᑲ ᓄᓇᕗᒻᒥᐅᑦ ᑕᓚᕖᓴᒃᑯᑦ ᑕᐅᑐᒃᑐᑦ, ᓈᓚᐅᑎᒃᑯᑦ ᑐᓵᔪᑦ ᑲᑎᒪᕕᖁᑎᔅᓯᓐᓄᑦ ᑐᓐᖓᓱᒋᑦᑎ.
ᒫᓐᓇ ᑲᑎᒪᒋᐊᖅᐸᓪᓕᐊᑎᓪᓗᑕ ᐱᓕᕆᐊᒃᓴᖃᖅᑎᑕᐅᒐᑦᑕ ᐅᑯᓂᖓ ᐱᖁᔭᒃᓴᐃᑦ ᓈᓴᐅᑎᓖᑦ 44, 45, ᐊᒻᒪᓗ 46.
ᐃᒃᓯᕙᐅᑖᖅ ᑲᒪᒋᔪᒪᔭᕗᑦ ᒪᓕᒐᒃᓴᖅ 44.
ᐃᒃᓯᕙᐅᑕᖅ: ᐊᖏᖃᑎᒌᒃᐱᑖ ᑖᓐᓇ ᐱᖁᔭᒃᓴᖅ ᓈᓴᐅᑎᓕᒃ 44 ᐱᓕᕆᐊᕆᔪᒪᓪᓗᑎᒍ ᐊᖏᖅᐱᓯᐅᒃ? ᖁᔭᓐᓇᒦᒃ.
ᒪᓕᒐᒃᓴᖅ 44 - ᑮᓇᐅᔭᐃᑦ ᐊᑐᖅᑐᒃᓴᓄᑦ ᐃᓚᒋᐊᕈᑦ (ᐊᐅᓚᔾᔪᑏᑦ ᐋᖅᑭᐅᒪᐃᓐᓇᕈᑏᓪᓗ) ᒪᓕᒐᖅ, ᓈᓴᐅᑎᖓ 1, 2017-2018 - ᑮᓇᐅᔭᓕᕆᔨᒃᑯᑦ - ᑲᑎᒪᔨᕋᓛᓂᑦ ᐃᓱᒪᒃᓴᖅᓯᐅᖅᑕᐅᓂᖓ
ᐱᒋᐊᖅᐸᓪᓕᐊᓂᐊᖅᑎᓪᓗᑕ ᑖᓐᓇ ᒥᓂᔅᑕ ᐲᑕᓴᓐ ᑕᕝᕙᓂ ᐊᐱᖅᓱᖅᑕᐅᕕᖕᒦᓐᓂᐊᖅᑎᓪᓗᒍ ᐊᐱᕆᔪᒪᔭᕋ ᑕᕝᕙᓂ ᐊᐱᖅᓱᖅᑕᐅᕕᖕᒦᖃᑎᖃᕈᒪᖕᒪᖔᑦ ᐃᖅᑲᓇᐃᔭᖅᑎᒥᓂᒃ.
ᐄ, ᒪᕐᕉᖕᓂᒃ ᑕᒪᓃᖃᑎᖃᕈᒪᔪᖓ.
ᒥᓂᔅᑕ ᐲᑕᓴᓐ ᑕᕝᕙᓂ ᐊᐱᖅᓱᖅᑕᐅᕕᖕᒦᖃᑎᖃᕈᒪᑎᓪᓗᒍ ᐊᖏᖅᐱᓯᐅᒃ?
ᐃᖅᓱᒃᑏ, ᑖᒃᑯᐊ ᑲᑎᒪᕕᐅᑉ ᐃᓗᐊᓄᑦ ᐃᓯᖅᑎᑲᐃᓐᓇᓚᐅᒃᑭᒃ.
ᒥᓂᔅᑕ ᐲᑐᓴᓐ ᓇᓗᓇᐃᖅᓯᒪᓂᐊᕐᒪᑦ ᑎᑎᕋᖅᓯᒪᓗᓂᓗ ᑖᒃᑯᐊ ᐊᐱᖅᓱᖅᑕᐅᕕᖕᒦᖃᑎᒋᔮᒃᑭᒃ ᑭᒃᑰᖕᒪᖔᑎᒃ ᐅᖃᐅᑎᓚᐅᖅᑎᒍᑦ.
ᑕᓕᖅᐱᓐᓂᑦ ᔨᐊᕝ ᑦᓴᐅᓐ ᓴᐅᒥᓐᓂᑦ ᐃᐅᕋᓐ ᑕᕙᕈ.
ᔨᐊᕝ ᑮᓇᐅᔭᓕᕆᔨᒃᑯᓐᓃᖅᑐᖅ ᐃᐊᕋᓐ ᓄᓇᓕᖕᓂ ᒐᕙᒪᒃᑯᓐᓂᓪᓗ ᐱᔨᑦᑎᖅᑎᒃᑯᓐᓃᓐᖔᖅᑐᖅ ᖁᔭᓐᓇᒦᒃ, ᐃᒃᓯᕙᐅᑖᖅ.
ᐃᒃᓯᕙᐅᑕᖅ: ᒥᔅᑕ ᑦᓴᐅᓐ, ᒥᔅᑕ ᑕᕙᕈ ᑐᓐᖓᓱᒋᑦᑎᒃ ᑲᑎᒪᕕᐅᑉ ᐃᓗᐊᓄᑦ.
ᑲᔪᓯᓚᐅᖅᑕ ᒫᓐᓇ ᑲᔪᓯᕙᓪᓕᐊᑎᓪᓗᑕ ᑖᓐᓇ ᓯᕗᓪᓕᖅᐹᒥᒃ ᐱᒋᐊᕈᑎᓂᒃ ᐅᖃᐅᓯᒃᓴᖃᕈᕕᑦ ᒥᓂᔅᑕ ᐲᑕᓴᓐ ᐱᕕᖃᖅᑎᑉᐸᒋᑦ.
ᐊᖓᔪᖅᑳᖅ ᑮᑦ ᐲᑕᓴᓐ (ᑐᓵᔨᑎᒍᑦ): ᖁᔭᓐᓇᒦᒃ, ᐃᒃᓯᕙᐅᑖᖅ, ᒪᓕᒐᓕᐅᖅᑎᑦ.
ᐅᓪᓗᒥ ᓴᖅᑭᑦᑎᔭᖅᑐᖅᑐᖓ ᒪᓕᒐᒃᓴᖅ 44, ᑮᓇᐅᔭᖅᑐᕈᑎᒃᓴᒃᑲᓐᓂᕐᓂᒃ ᐊᐅᓚᔾᔪᑎᓄᑦ ᓈᓴᐅᑎᖓ 1, 2017-18.
ᒪᓕᒐᒃᓴᖅ 44, ᐊᐅᓚᔾᔪᑎᓅᖅᑐᑦ ᑮᓇᐅᔭᖅᑐᕈᑎᒃᓴᒃᑲᓐᓂᕐᓄᑦ ᑐᒃᓯᕋᐅᑎᑦ 2017-18 ᑲᑎᓐᓂᖃᖅᖢᑎᒃ $7,409,000.00.
$1,512,000 ᓄᓇᕗᒻᒥ ᐃᒡᓗᓕᕆᔨᕐᔪᐊᑯᓐᓄᑦ. ᑖᒃᑯᐊ ᐊᑭᓕᐅᑎᒃᓴᒃᑲᓐᓂᕐᓄᑦ ᑮᓇᐅᔭᓕᐊᖏᓐᓄᑦ ᐃᑲᔫᑎᓄᑦ ᐃᒡᓗᓕᕆᔨᒃᑯᓐᓄᑦ ᓄᓇᓕᖕᓂᑦ ᓴᖅᑭᑦᑕᕕᓃᑦ
$5,897,000 ᓄᓇᓕᖕᓂ ᒐᕙᒪᒃᑯᓐᓂᓪᓗ ᐱᔨᑦᑎᖅᑎᑯᓐᓄᑦ ᐊᑭᓖᔭᕆᐊᖃᕐᓂᖏᓐᓄᑦ $1,640,000 ᑖᒃᑯᐊ ᐊᑐᖅᑐᐊᓂᕐᒧᑦ ᓇᖕᒥᓂᖅᑖᖅᐸᓪᓕᐊᕋᓱᖕᓂᕐᒧᑦ ᒪᓕᒐᓕᐅᕐᕕᐅᑉ ᐃᒡᓗᖁᑎᖓᓂᒃ ᐊᒻᒪᓗ $4,257,000 ᑖᒃᑯᐊ ᐊᑭᓖᔭᕆᐊᖃᕐᓂᖏᓐᓄᑦ ᐊᑐᖅᑐᐊᕐᓂᕐᒧᑦ ᓇᖕᒥᓂᖅᑖᕋᓱᖕᓂᕐᒧᑦ 9 ᑎᑎᕋᕐᕖᑦ ᑖᒃᑯᓄᖓ ᓯᐊᕐᒪᖅᑎᕐᕕᐅᓯᒪᔪᓄᑦ ᓄᓇᓕᖕᓄᑦ.
ᐃᒃᓯᕙᐅᑖᖅ, ᑖᒃᑯᐊ ᑕᕝᕙ ᒪᑐᐃᖅᓯᔾᔪᑎᒃᑲ.
ᑕᕝᕗᖓ ᐅᖃᐅᓯᐅᕋᑖᖅᑐᒧᑦ ᐅᖃᐅᓯᒃᓴᑐᐃᓐᓇᕐᒥᒃ ᐅᖃᐅᓯᒃᓴᖃᖅᑐᖃᖅᐹ?
ᐅᖃᐅᓯᒃᓴᖃᓐᖏᑉᐸᑦ ᑖᓐᓇ ᐱᖁᔭᒃᓴᖅ ᓈᓴᐅᑎᓕᒃ 44, ᒪᒃᐱᖅᑐᒐᖓ ᖃᓪᓗᓈᑎᑑᖔᔪᒥ ᒪᒃᐱᖅᑐᒐᖓᓂᑦ 2-ᒥ ᐱᒋᐊᕐᓂᐊᖅᑐᒍᑦ. ᒪᒥᐊᓇᖅ ᖃᓪᓗᓈᑎᑑᖓᔪᓂᒃ ᐃᓄᒃᑎᑑᖓᔪᓂᒡᓗ ᒪᒃᐱᖅᑐᒐᖓ 4, ᑎᓴᒪᑦ 4 ᑕᒪᒃᑮᖕᓂᒃ.
ᐊᐱᖅᑯᑎᒃᓴᖃᖅᑐᖃᖅᐸᑦ ᑕᕝᕗᖓ ᐃᓵᖕᓂᐊᖅᐳᓯ.
ᐃᒪᓐᓇ ᐱᒋᐊᕈᑎᖃᕐᓂᐊᖅᑐᖓ, ᐱᓕᕆᕝᕕᒃ ᓄᓇᓕᖕᓂ ᒐᕙᒪᒃᑯᓐᓂᓪᓗ ᐱᔨᑦᑎᕋᖅᑎᒃᑯᑦ ᐱᔾᔪᑖ, ᐊᐅᓚᑦᑎᓂᕐᒧᑦ ᐋᖅᑭᐅᒪᐃᓐᓇᕈᑎᓪᓗ, ᐊᖏᖅᑕᐅᕙᒌᖅᓯᒪᓐᖏᑦᑐᑦ ᑲᑎᖦᖢᒋᑦ ᒪᑭᒪᔾᔪᑎᑦ, $5,897,000, ᑲᑎᖦᖢᒋᑦ ᐱᓕᕆᕝᕕᖕᒥ ᓯᕗᓂᖓᒍᑦ ᐊᖏᖅᑕᐅᕙᒌᖅᓯᒪᓐᖏᑦᑐᑦ.
$5,897,000, ᐊᖏᖅᐱᓯᐅᒃ?
ᒪᒃᐱᖅᑐᒐᖓ 2, ᒪᒥᐊᓇᖅ ᑕᒻᒪᖅᓯᒪᔪᖃᕐᓂᕋᒪ.
ᒪᒃᐱᖅᑐᒐᖓ 5 ᐃᓄᒃᑎᑑᖓᔪᓂ, ᖃᓪᓗᓈᑎᑑᖓᔪᓂᓗ.
ᐊᐱᖅᑯᑎᒃᓴᖃᕐᕕᐅᒃᐸᑦ ᐃᓵᖕᓂᐊᖅᐳᓯ.
ᐃᒪᐃᓕᖓᔪᖅ ᐱᓕᕆᕝᕕᒃ, ᓄᓇᕗᑦᒥ ᐃᒡᓗᓕᕆᔨᕐᔪᐊᒃᑯᑦ ᐊᐅᓚᑦᑎᓂᕐᒧᑦ ᐋᖅᑭᐅᒪᐃᓐᓇᕈᑎᓪᓗ ᐊᖏᖅᑕᐅᕙᒌᖅᓯᒪᓐᖏᑦᑐᑦ ᑲᑎᖦᖢᒋᑦ ᓄᓇᕗᑦᒥ ᐃᒡᓗᓕᕆᔨᕐᔪᐊᒃᑯᑦ $1,512,000, ᒥᔅᑕ ᒥᑭᓐᖑᐊᖅ.
ᑖᓐᓇ ᓄᓇᕗᑦ ᑲᑐᔾᔨᖃᑎᒌᒃᑯᖏᓐᓂ ᐊᖏᕈᑎ ᓇᓗᓇᐃᖅᓯᒪᖕᒪᑦ.
ᐅᓇᓕ ᐊᐱᖅᑯᑎᒋᕼᐊᒐᕋ ᐃᒡᓗᓕᕆᔨᐊᓛᑦ ᐃᒡᓗᓕᕆᔨᓄᑦ ᑐᕌᖓᖕᒪᑦ ᑖᓐᓇ.
ᖃᐅᔨᒪᓪᓗᑕᓗ ᒪᓕᒐᓕᐅᖅᑎᐅᓪᓗᑕ ᐃᓚᖏᑦ ᓄᓇᕗᑦ ᐃᒡᓗᓕᕆᔨᕐᔪᐊᒃᑯᖏᓐᓂᒃ ᑎᒍᒻᒥᔭᐅᓪᓗᑎᒃ ᐊᒻᒪᓗ ᐃᓚᖏᑦ ᐃᒡᓗᓕᕆᔩᑦ ᓄᓇᓕᖕᓂ ᐃᒻᒥᒍᑦ ᑎᒥᐅᒋᓪᓗᑎᒃ.
ᑕᒪᒃᑮᖕᓂᒃ ᑲᒪᒋᔭᖃᕐᒪᖔᑦ ᐊᐱᖅᑯᑎᒋᕼᐊᖅᐸᕋ?
ᒪ`ᓇ, ᐃᒃᕼᐃᕙᐅᑕᖃᖅᑑᖅ.
ᐊᖓᔪᖅᑳᖅ ᑮᑦ ᐲᑕᓴᓐ (ᑐᓵᔨᑎᒍᑦ): ᖁᔭᓐᓇᒦᒃ, ᐃᒃᓯᕙᐅᑖᖅ ᖁᔭᓐᓇᒦᒡᓗ ᒥᔅᑕ ᒥᑭᓐᖑᐊᖅ ᐊᐱᖅᑯᑎᖕᓄᑦ.
ᐊᐱᕆᓚᐅᖅᓯᒪᖅᑰᕐᒥᔫᒐᓗᐊᖅ ᑭᖑᓪᓕᖅᐹᒥ ᑮᓇᐅᔭᖅ.
ᐄ, ᑭᐅᔾᔪᑎᒐ ᐄ.
ᑕᐃᒪ?
ᑲᔪᓯᓗᖓ.
ᐅᕙᓃᑦᑐᒍᑦ ᒪᒃᐱᖅᑐᒐᖓ 5.
ᐃᒪᐃᓕᖓᔪᖅ ᓄᓇᕗᑦᒥ ᐃᒡᓗᓕᕆᔨᕐᔪᐊᒃᑯᑦ ᐊᐅᓚᑦᑎᓂᕐᒧᑦ ᐋᖅᑭᐅᒪᐃᓐᓇᕈᑎᓪᓗ ᐊᖏᖅᑕᐅᕙᒌᖅᓯᒪᓐᖏᑦᑐᑦ ᓯᕗᓂᕐᖓᒍᑦ ᐊᖏᖅᑕᐅᓯᓐᖏᑦᑐᑦ.
ᑲᑎᖦᖢᒋᑦ ᓄᓇᕗᑦᒥ ᐃᒡᓗᓕᕆᔨᕐᔪᐊᒃᑯᑦ, $1,512,000.
ᑲᑎᖦᖢᒋᑦ ᐱᓕᕆᕝᕕᖕᒥᑦ ᓯᕗᓂᖓᒍᑦ ᐊᖏᖅᑕᐅᕙᒌᖅᓯᒪᖏᑦᑐᑦ. $1,512,000.
ᑕᐃᒪ ᒪᒃᐱᖅᑐᕋᖓ 2 ᐅᑎᕐᕕᒋᓗᒍ.
ᐃᒪᐃᓕᖓᔪᖅ, ᐃᓚᒋᐊᕈᑎᑦ ᓇᐃᓈᖅᓯᒪᔪᑦ ᓂᕈᐊᖅᑕᐅᓯᒪᔪᑦ.
ᒪᒥᐊᓇᖅ, ᐃᓄᒃᑎᑑᖓᖏᑦ ᑐᑭᖃᑦᑎᐊᖏᓪᓚᕆᖕᒪᑕ.
ᒪᒥᐊᓇᖅ, ᖃᓪᓗᓈᑎᑑᖓᔪᑦ ᐅᖃᓕᒫᕐᓂᐊᕋᒃᑭᑦ ᐃᓄᒃᑎᑑᖓᔪᑦ ᑐᑭᓯᐅᒪᓇᖏᒻᒪᑕ.
(ᑐᓵᔨᑎᒍᑦ) ᓇᐃᓈᕆᐊᖅᓯᒪᔪᑦ ᓄᓇᕘ ᒐᕙᒪᒃᑯᖏᓐᓂᑦ ᑮᓇᐅᔭᒃᓴᐃᑦ ᒫᔅᓯ 31, 2018
ᐃᓱᓕᕝᕕᖃᓛᕐᓗᓂ.
ᓯᕗᓪᓕᖅᐹᖅ ᐊᐅᓚᑦᑎᒍᑏᑦ ᐋᖅᑭᐅᒪᒍᑏ, ᐊᐅᓚᑦᑎᒍᑏ ᐋᖅᑭᐅᒪᔾᔪᑏᑦ ᑮᓇᐅᔭᑦ ᑐᒃᓯᕌᖑᔪᑦ $7,409,000. (ᑐᓵᔨᑎᒎᕈᓐᓃᖅᑐᖅ) ᐊᖏᖅᐱᓯᐅᒃ?
ᑕᐃᒃᑯᓇᓂ ᐱᖁᔭᒃᓴᓕᕆᔾᔪᑎᓂᒃ ᓄᐊᑦᑎᕕᔅᓯᓐᓂᒃ ᑕᐃᒃᑯᐊ ᐱᑲᐃᓐᓇᖅᓯᐅᒃ, ᖃᑯᖅᑕᐃᑦ. ᑕᐃᓐᓇ ᑕᑯᓗᒍᓗ ᐱᖁᔭᒃᓴᖅ ᓈᓴᐅᑎᓕᒃ 44.
ᐱᓯᒪᔭᐃᓐᓇᕆᖅᑰᕋᔅᓯᐅᒃ ᑖᓐᓇ ᐱᖁᔭᒃᓴᖅ ᓈᓴᐅᑎᓕ 44 ᑕᐃᑲᓂ ᓄᐊᒃᑎᕕᔅᓯᓐᓃᓪᓗᐊᖅᑐᖅ ᐱᖁᔭᒃᓴᓂᒃ ᓄᐊᒃᑎᕕᓐᓂᒃ.
ᑲᔪᓯᔪᓐᓇᖅᓯᕗᖔ?
ᑕᐅᑐᖅᑰᓕᕋᔅᓯᐅᒃ, ᒪᒥᐊᑉᐳᖓ ᐃᓄᒃᑎᑑᖓᔪᓂᒃ ᐱᓯᒪᖏᓐᓇᒪ ᖃᓪᓗᓈᑎᑑᖓᔪᓂᒃ ᐅᖃᓕᒫᕐᓂᐊᖅᑐᖓ ᐃᒪᐃᓕᖓᔪᓂᒃ.
(ᑐᓵᔨᑎᒍᑦ) ᒪᓕᒐᒃᓴᖅ 44, ᑮᓇᐅᔭᓂᒃ ᐃᓚᒋᐊᖅᓯᔪᒪᔾᔪᑎ ᐊᐅᓚᑦᑎᓂᕐᒧᑦ ᐋᖅᑭᐅᒪᑎᑦᑎᓂᕐᒧᑦ ᒪᓕᒐᖅ, ᓈᓴᐅᑎᖓ 1, 2017-18.
ᓈᓴᐅᑎᓕᒃ ᑎᑎᕋᖅᓯᒪᓂᖓ 1. (ᑐᓵᔨᑎᒎᕈᓐᓃᖅᑐᖅ) ᐊᖏᖅᐱᓯᐅᒃ?
ᐃᒃᓯᕙᐅᑕᖅ (ᑐᓵᔨᑎᒍᑦ): ᑎᑎᕋᖅᓯᒪᓂᖓ 2. (ᑐᓵᔨᑎᒎᕈᓐᓃᖅᑐᖅ) ᐊᖏᖅᐱᓯᐅᒃ?
ᐃᒃᓯᕙᐅᑕᖅ: ᖁᔭᓐᓇᒦᒃ. ᑕᕝᕙᓃᓐᓂᑦᑎᓐᓂᒃ ᐃᓚᒋᐊᕈᑖ ᑕᑯᑲᐃᓐᓇᖅᓯᐅᒃ ᓈᓴᐅᑎᖓ 2, ᒪᒃᐱᖅᑐᕋᖓᓂᒃ 2.
ᑖᓐᓇ ᐃᓚᒋᐊᕈᑎᖓ ᐃᒪᐃᓕᖓᔪᖅ, ᖃᓪᓗᓇᐅᔭᖅᖢᓂ ᐅᖃᓕᕐᒫᕐᓂᐊᖅᑕᕋ.
(ᑐᓵᔨᑎᒍᑦ) ᐃᓚᒋᐊᕈᑏᑦ ᑮᓇᐅᔭᓕᕆᔾᔪᑏᑦ ᐊᕐᕌᒍᒧᑦ ᐃᓱᓕᕝᕕᓕᖕᒧᑦ ᒫᔅᓯ 31, 2018, ᓂᕈᐊᖅ 1: ᐊᐅᓚᑦᑎᓂᕐᒧᑦ ᐋᖅᑭᐅᒪᑎᑦᑎᓂᕐᒧᓪᓗ.
ᑲᑎᑦᑐᒋᑦ ᑐᔅᓯᕌᖑᔪᑦ $7,409,000. (ᑐᓵᔨᑎᒎᕈᓐᓃᖅᑐᖅ) ᐊᖏᖅᐱᓯᐅᒃ?
ᐃᒃᓯᕙᐅᑕᖅ: ᐅᑎᕐᓗᑕ.
ᑕᕝᕗᖓ ᐱᖁᔭᒃᓴᒧᑦ, ᑎᑎᕋᖅᓯᒪᓂᖓ 4, ᐊᖏᖅᐱᓯᐅᒃ?
ᐃᒃᓯᕙᐅᑕᖅ: ᑲᑎᒪᔩᑦ, ᐊᖏᖃᑎᒌᒃᐱᑖ ᑖᓐᓇ ᐱᖁᔭᒃᓴᖅ 44 ᐃᓗᒃᑑᓪᓗᒍ ᐱᔭᕇᕐᓂᕋᖅᖢᒍ ᐊᖏᖅᐱᓰ?
ᑲᑎᒪᔩᑦ, ᐊᖏᖅᐱᓰ ᒪᓕᒐᖅ ᒪᓕᒡᓗᒍ ᓈᓴᐅᑎᓕᒃ 62(2), ᑖᓐᓇ ᐱᖁᔭᒃᓴᖅ ᓈᓴᐅᑎᓕᒃ 44 ᒫᓐᓇᑲᐅᑎᒋᑦ ᑲᑎᒪᔾᔪᑎᒃᓴᓄᐊᕈᓐᓇᕐᓂᕋᓕᖅᖢᒍ ᐱᖓᔪᐊᓐᓂᓪᓗ ᐅᖃᓕᒫᖅᑕᐅᓂᐊᕐᓗᓂ ᐊᖏᖅᐱᓰ?
ᐃᒃᓯᕙᐅᖅᑕ: ᖁᔭᓐᓇᒦᒃ.
ᒥᓂᔅᑕ ᐲᑕᓴᓐ, ᑖᔅᓱᒥᖓ ᐱᓕᕆᐊᖃᕇᕋᑦᑕ ᑖᔅᓱᒧᖓ ᐱᔭᕇᕈᑎᒥᒃ ᐅᖃᐅᓯᒃᓴᖃᕈᕕᑦ ᐱᕕᖃᖅᑎᑉᐸᒋᑦ.
ᐃᒃᓯᕙᐅᑖᖅ, ᖁᔭᓐᓇᒦᒃ ᑲᑎᒪᔨᖁᑎᑎᓪᓗ ᐊᐱᖅᑯᑎᒋᕋᑖᖅᑕᓐᓄᑦ ᐊᐱᖅᑯᑎᒋᕋᑖᖅᑕᓯᓐᓄᑦ ᐃᑲᔪᖅᓱᐃᓂᖅᓯᓄᓪᓗ ᑖᔅᓱᒥᖓ ᒪᓕᒐᒃᓴᒥ ᐊᖏᖅᑐᓯ.
ᐊᐱᖅᑯᑎᑦᑎᐊᕚᓗᖃᑦᑕᕋᑖᖅᑐᑦ.
ᐊᒻᒪᑦᑕᐅᖅ ᐃᖅᑲᓇᐃᔭᖅᑎᓕᒫᒃᑲ ᖁᔭᓕᔪᒪᖕᒥᔭᒃᑲ ᐱᓕᕆᐊᖃᖅᐸᓚᐅᖅᑐᐃᑦ ᑖᒃᑯᓂᖓ ᐊᑐᐃᓐᓇᕈᖅᓴᐃᕙᓚᐅᖅᑐᑦ ᐸᐃᑉᐹᓂᒃ ᑲᓐᖑᓇᖅᑐᓕᕆᓂᕐᒥᓪᓗ ᑲᑎᒪᑎᓪᓗᑎᑦ ᓇᓗᓇᐃᖅᑐᐃᖃᑦᑕᓚᐅᖅᑐᑦ.
ᑖᒃᑯᐊ ᒪᕐᕉᒃ ᒥᔅᑕ ᑦᓴᐅᓐ ᐊᒻᒪ ᑎᐊᕙᕗ ᐊᐃᑉᐸᕆᔪᓐᓇᕋᑖᕋᒃᑭᒃ ᑕᕝᕙᓂ ᐅᖃᕆᐊᖅᑐᕐᕕᖕᒥ.
ᐃᖅᓱᖅᑏ, ᑖᒃᑯᐊ ᐃᖅᑲᓇᐃᔭᖅᑎᖏᑦ ᑕᕝᕙᓐᖓᑦ ᑲᑎᒪᕕᖕᒥᑦ ᓯᓚᑖᓄᐊᖅᑎᑲᐃᓐᓇᒃᑭᒃ.
ᒫᓐᓇ ᐱᕙᓪᓕᐊᓂᕆᓯᒪᔭᑦᑎᓐᓂ ᐅᓂᒃᑳᖁᓕᕆᒃᑭᑦ.
ᐱᖁᔨᕗᖔᖅᑐᖃᕐᒪᑦ ᐅᓂᒃᑳᖁᔭᐅᓕᖅᖢᖓ.
ᑖᓐᓇᓗ ᐱᖁᔨᕗᖔᕈᑦ ᓈᒻᒪᒃᖢᓂ ᓂᓪᓕᕐᕕᒋᔪᓐᓇᕋᓯᐅᒡᒃᓗ.
ᐱᖁᔨᕗᖔᕈᑎᒥ ᓈᒻᒪᒃᓴᖅᑐᑦ ᐃᓵᒡᓕᑦ?
ᐃᓄᒃ: ᐅᖃᖅᑏ, ᑲᑎᒪᔨᖁᑎᑎᑦ ᐱᓕᕆᐊᖃᕋᑖᕐᒪᑕ ᐱᖁᔭᒃᓴᒥᒃ ᓈᓴᐅᑎᓕᖕᒥᒃ 44-ᒥᒃ. ᑖᓐᓇᓗ ᐱᖁᔭᒃᓴᖅ ᓈᓴᐅᑎᓕᒃ 44 ᒫᓐᓇᑲᐅᑎᒋ ᐱᖓᔪᐊᓐᓂ ᐅᖃᓕᒫᖅᑕᐅᔪᓐᓇᖁᓕᖅᖢᑎᒍ ᐊᒻᒪ ᐅᖃᖅᑏ, ᐱᖁᔨᕗᖓ ᑲᑎᒪᔨᑐᐃᓐᓇᐃᑦ ᐅᓂᒃᑳᖓᑦ ᓈᒻᒪᒋᔭᐅᖁᓪᓗᒍ.
ᐊᐃᑉᐱᖅᑕᐅᕙ?
21. (ᑐᓵᔨᑎᒍᑦ) ᐱᖓᔪᐊᓐᓂ ᐅᖃᓕᒫᖅᑕᐅᓂᖏᑦ ᐱᖁᔭᒃᓴᑦ. (ᑐᓵᔨᑎᒎᕈᓐᓃᖅᑐᖅ) 22.
ᑲᑎᒪᔾᔪᑎᒃᓴᑦ. ᑎᑎᕋᖅᑎ.
ᐃᖅᑲᐃᑎᑦᑎᔪᒪᔪᖓ ᖃᐅᒃᐸᒧᑦ ᑲᑎᒪᔨᕋᓛᑦ ᒪᓕᒐᒃᓴᓕᕆᓂᕐᒧᑦ ᑲᑎᒪᓛᕐᒪᑕ 9:00−ᒧᐊᖅᐸᑦ ᓇᓄᒃ ᑲᑎᒪᕕᐊᓂ.
ᐅᖃᖅᑎ: ᖁᔭᓐᓇᒦᒃ. (ᑐᓵᔨᑎᒍᑦ) ᓄᖅᑲᖓᓂᐊᓕᕐᒥᔪᒍᑦ ᕿᑎᖅᑰᓐᖑᕋᓱᓐᓂᖓᓂ, ᔫᓂ 1, 2017-ᒥ 1:30-ᒧᐊᖅᐸᑦ ᐅᓐᓄᓴᒥ.
>>ᑲᑎᒪᓂᖅ ᓄᖅᑲᖅᑐᖅ 16:31ᒧᐊᖅᑎᓪᓗᒍ
